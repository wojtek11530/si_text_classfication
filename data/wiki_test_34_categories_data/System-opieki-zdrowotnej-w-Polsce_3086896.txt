'''12 Batalion Medyczny (12 bmed) – pododdział służby zdrowia Wojska Polskiego.

45 Batalion Medyczno-Sanitarny


W 1961 roku, w strukturach 12 Dywizji Zmechanizowanej w Stargardzie Szczecińskim, sformowano 45 batalionu medyczno-sanitarny.

Kadrę 45 batalionu medyczno-sanitarnego stanowili żołnierze zawodowi, przeniesieni z innych jednostek 12 DZ oraz 109 Wojskowego Szpitala Garnizonowego w Szczecinie. Czasowo pełniącym obowiązki dowódcy został kpt. lek. Stanisław Kaczmarek ze 109 WSG, szefem sztabu kpt. Włodzimierz Chmielewski, kwatermistrzem kpt. Józef Kałużyński; we wrześniu 1961 dowodzenie batalionem objął mjr lek. Mieczysław Pilch. W latach 1961–1962 dokonano remontu bloku koszarowego, w którym został zakwaterowany sztab oraz oddziały: chirurgiczny z blokiem operacyjnym, wewnętrzny oraz część polikliniczna. Batalion otrzymał nowy sprzęt bojowy i techniczny, urządzenia, aparaturę specjalistyczną i medyczną.

W latach 60.–70. XX wieku 45 batalion medyczny wziął udział w szeregu ćwiczeń i manewrów. Jesienią 1962 roku uczestniczył w manewrach wojsk Układu Warszawskiego pod kryptonimem „Odra-Bałtyk”, rozwijając dywizyjny punkt medyczny. W lipcu 1965 roku brał udział w ćwiczeniach „Bałtyk-Wisła” na poligonie Okonek, w lutym 1967 roku – w dywizyjnych ćwiczeniach „Gil-67” podczas których zorganizował zajęcia pokazowe dla przedstawicieli państw Układu Warszawskiego oraz kierownictwa Ministerstwa Obrony Narodowej. W czasie zajęć jednostka była wizytowana przez wiceministra ON gen. broni Jerzego Bordziłowskiego. We wrześniu 1969 roku brał udział w ćwiczeniach „Odra-Nysa 69”, 15–21 maja 1975 roku – w ćwiczeniach „Harpia-75", we wrześniu 1976 r. – w ćwiczeniach „Tarcza-76”. 15–27 czerwca 1977 roku podczas połączonych z inspekcją ćwiczeń dywizyjnych „Waruga-77" batalion rozwinął dywizyjny punkt medyczny i został oceniony na 4.36. 15–20 lutego 1978 roku batalion uczestniczył w ćwiczeniach „Orlatan-78", 18–24 marca 1979 roku – w ćwiczeniach dywizyjnych „Sokół -79" z udziałem jednostek armii radzieckiej, 23–24 sierpnia 1979 r. – w ćwiczeniach pokazowych dla studentów akademii medycznych. W 1980 w ramach konkursu o najlepszy batalion medyczny 45 bm zajął pierwsze miejsce w Pomorskim Okręgu Wojskowym ze średnią oceną 4.91.

Struktura organizacyjna
W 1961 r. w strukturze batalionu znajdowały się następujące komórki organizacyjne i pododdziały: dowództwo i sztab, kompania medyczna, pluton specjalny, pluton ewakuacyjno-transportowy, pluton zaopatrzenia, gabinet stomatologiczny, apteka. Na wyposażeniu jednostki znajdował się jeden samochód osobowo-terenowy, 17 samochodów ciężarowo-terenowych, 13 samochodów specjalnych, cztery przyczepy i jedna radiostacja R-107.

Dowódcy
45 Batalionem Medyczno-Sanitarnym dowodzili:
1961: kpt. lek. Stanisław Kaczmarek,
1961–1967: mjr lek. Mieczysław Pilch,
1967–1970: ppłk lek. Jan Białożyński,
1970–1973: mjr lek. Jerzy Krukowski,
1973–1981: mjr lek. Florian Płaneta.

Wyróżnienia 45 Batalionu Medyczno-Sanitarnego
Medal „Za zasługi dla POW”,
tytuł Najlepszego Batalionu Medycznego w Pomorskim Okręgu Wojskowym w 1980 roku.

45 Batalion Medyczny–Szpital Wojskowy

21 lipca 1981 r. rozkazem dowódcy 12 DZ Nr 018/81 45 Batalion Medyczno-Sanitarny został przeformowany w 45 Batalion Medyczny–Szpital Wojskowy; dowódcą batalionu został ppłk lek. Florian Płaneta, zastępcą mjr Zygmunt Gospodarek, szefem sztabu mjr Tadeusz Krzysztofik, kwatermistrzem mjr Wiaczesław Downar. Z końcem lipca 1981 roku w 45 Batalionie Medycznym-Szpitalu Wojskowym funkcjonowały szpitalne wojskowe oddziały: wewnętrzny i chirurgiczny. 13 grudnia 1981 batalion przegrupował się w rejon alarmowy Dobropole Gryfińskie. 24 grudnia jednostka powróciła do macierzystego garnizonu Stargard Szczeciński. 

W dniach 21 marca–3 kwietnia 1984 r. batalion wziął udział w ćwiczeniach dywizyjnych „Południe–84" z rozwinięciem dywizyjnego punktu medycznego , 26 lutego–6 marca 1985 roku – w ćwiczeniach dywizyjnych „Rubin – 85", 10–23 września 1986 roku - w ćwiczeniach dywizyjnych „Agat-86", przeprowadzonych na OC Żagań). W dniach 25 lutego–14 marca 1987 roku - w ćwiczeniach dywizyjnych „Opal-87", zorganizowanych na poligonie drawskim z udziałem obserwatorów 22 państw-sygnatariuszy Konferencji Bezpieczeństwa i Współpracy w Europie (KBWE). Batalion dokonał tam mobilizacyjnego rozwinięcia, powołując 106 żołnierzy rezerwy. 19–26 września 1992 roku batalion uczestniczył w ćwiczeniu „Opal-92", dokonując mobilizacyjnego rozwinięcia i powołując 102 żołnierzy rezerwy. 12 lutego–21 marca 1994 r. wziął udział w ćwiczeniu „Opal-94", w czerwcu 1996 r. – „Opal-96" i w październiku 1996 roku – „Ametyst-96".

31 lipca 1993 r. działalność szpitalnych oddziałów, izby przyjęć oraz kuchni zawieszono, przenosząc udzielanie świadczeń do polikliniki. 9 sierpnia 1993 r. Minister Obrony Narodowej wpisał batalion do rejestru zakładów opieki zdrowotnej.

Struktura organizacyjna
Od 1981 roku, po przeformowaniu, w skład batalionu weszły: plutony segregacji i ewakuacji oraz pluton chirurgiczny (w składzie kompanii medycznej), oddział wewnętrzny, oddział chirurgiczny. Wyposażenie jednostki zwiększono o 2 samochody specjalne i 1 przyczepę.

Dowódcy
45 Batalionem Medycznym–Szpital Wojskowy dowodzili:
1981–1988: ppłk lek. Florian Płaneta,
1988–1996: mjr/ppłk lek. Antoni Kalinowski.

Wyróżnienie
Medal „Za zasługi dla 12 DZ”.
Odznaka pamiątkowa 45 Batalionu Medycznego
Odznaka pamiątkowa 45 Batalionu Medycznego o wymiarach 47×47 mm posiada kształt krzyża maltańskiego o srebrnych krawędziach z kulkami na końcach ramion. Ramiona pokryte są szkarłatnym lakierem i obwiedzione niebieskim paskiem. Numer i inicjały 45 bm rozmieszczone są na ramionach poziomych. W centrum odznaki okrągła tarcza z żółtym otokiem, na której widnieje herb Szczecina. Między ramionami krzyża skrzyżowane są dwie oksydowane laski Eskulapa. Odznaka ma dwie wersje: oficerską – lakierowaną i żołnierską – bez lakieru. Pierwsze odznaki zostały wręczone kadrze i pracownikom cywilnym 5 kwietnia 1991 roku.

Odznakę zaprojektował Jacek Radziewicz-Winnicki, a wykonana została w pracowni grawerskiej Ryszarda Welgryna z Częstochowy 

12 Batalion Medyczny–Wojskowa Specjalistyczna Przychodnia Lekarska


26 marca 1996 r. dowódca 12 DZ wydał rozkaz o przeformowaniu do końca roku 45 Batalionu Medycznego-Szpitala Wojskowego w 12 Batalion Medyczny-Wojskowa Specjalistyczna Przychodnia Lekarska. W dniach 16-27.06.1997 r. komisja Departamentu Kontroli Ministerstwa Obrony Narodowej pod przewodnictwem płk. dypl. Stanisława Janikowskiego przeprowadziła kontrolę gospodarczą w 12 Batalionie Medycznym-Wojskowa Specjalistyczna Przychodnia Lekarska. W dniach 17–20 czerwca 1997 r. jednostka uczestniczyła w ćwiczeniu dowódczo-sztabowym pod kryptonimem „Opal-97”, w 1998 roku - w ćwiczeniach „Opal-98", a w 1999 r. – w ćwiczeniach „Bałtycki Trójkąt” oraz „Węgielny Wyłom”. 


Struktura organizacyjna
W 1997 r. Wojskowa Specjalistyczna Przychodnia Lekarska miała jedenaście gabinetów: internistyczny z pracownią elektrokardiografii i endoskopii, chirurgiczny, pediatryczny, neurologiczny, okulistyczny, dermatologiczny, psychiatryczny, laryngologiczny, ginekologiczny, stomatologiczne z pracownią protetyki, fizykoterapii; pięć pracowni: radiologiczną, analityki lekarskiej; oraz aptekę.

Dowódcy
W latach 1996–1999 12 Batalionem Medycznym–Wojskową Specjalistyczną Przychodnią Lekarską dowodzili:
1996–1998: ppłk lek. Antoni Kalinowski,
1998–1999: mjr lek. Leszek Haus,
1999: mjr lek. Zygmunt Brzuśnian (cz.p.o.).

Wyróżnienie
Medal „Za zasługi dla miasta Stargardu”.

12 Batalion Medyczny


1 stycznia 2000 roku 12 Batalion Medyczny–Wojskowa Specjalistyczna Przychodnia Lekarska został przeformowany w 12 Batalion Medyczny, pozostający w strukturze 12 DZ pod tym samym numerem jednostki (JW 4421). Wojskowa Specjalistyczna Przychodnia Lekarska, na podstawie zarządzenia Ministra Obrony Narodowej Nr 43/MON z 7 października 1998 roku w sprawie utworzenia samodzielnych publicznych zakładów opieki zdrowotnej (Dz. Rozk. MON poz. 97, z późn. zm.),  została przekształcona w Wojskową Specjalistyczną Przychodnię Lekarską Samodzielny Publiczny Zakład Opieki Zdrowotnej w Stargardzie Szczecińskim. Jej dyrektorem został Leszek Haus. Przychodnia funkcjonuje nadal (stan na 2014 rok) pod nadzorem Szefa Inspektoratu Wojskowej Służby Zdrowia – Szefa Służby Zdrowia Wojska Polskiego.

5 lutego 2007 r. 12 Batalion Medyczny rozkazem dowódcy 12 DZ gen. bryg. Jerzego Michałowskiego został rozformowany, na jego miejsce sformowano Zespół Medyczny w 12 Batalionie Dowodzenia 12 DZ.

Dowódcy
W latach 2000–2007 12 Batalionem Medycznym dowodzili:
2000: mjr lek. Zygmunt Brzuśnian,
2000–2002: mjr lek. Zbigniew Przybysz,
2002: mjr lek. Marcin Borkowski (cz.p.o.),
2002–2003: mjr mgr Jerzy Tetera (cz.p.o.),
2003–2004: ppłk lek. Włodzimierz Kuta,
2004–2005: mjr lek. Andrzej Pastuszek,
2005: mjr mgr Jerzy Tetera (cz.p.o.),
2005–2006: ppłk lek. Adam Kufka,
2006–2007: ppłk lek. Andrzej Pastuszek.

Wyróżnienie
Odznaka Honorowa Gryfa Pomorskiego.



Bibliografia
''12 Batalion Medyczny. Wojskowa Specjalistyczna Przychodnia Lekarska, Stargard Szczeciński 1961–1996'', Stargard Szczeciński 1997.
Faszcza D., Z dziejów 12 Szczecińskiej Dywizji Zmechanizowanej im. Bolesława Krzywoustego 1945–2005'', Warszawa 2005. ISBN 8311101310, ISBN 9788311101319.
Sawicki Z., Wielechowski A., Odznaki Wojska Polskiego 1989–2002'', Warszawa 2002. ISBN 837339012X.
Sawicki Z., Waszkiewicz J., Wielechowski A., Mundur i Odznaki Wojska Polskiego, Warszawa 1997. ISBN 83-11-08588-9
Wojtaszak A., Kozłowski K., Żołnierz polski na Pomorzu Zachodnim X–XX wiek. Materiały z sesji naukowej z 10 listopada 1999 r. Praca zbiorowa, Szczecin 2001, ISBN 838699276X.



