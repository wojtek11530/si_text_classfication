Goliath to nazwa statku kosmicznego, który występuje w opowiadaniu Stanisława Lema pt. Rozprawa ze zbioru Opowieści o pilocie Pirxie oraz ekranizacji Test pilota Pirxa.

Goliath jest statkiem transportowym średniego tonażu, o masie spoczynkowej wynoszącej około 6000 ton. Energia dla  silników oraz zasilanie okrętu są zapewniane przez stos jądrowy na prędkie neutrony, posiadający wyjątkowo małe rozmiary (10 metrów sześciennych). Napęd Goliatha dysponuje mocą nominalną czterdziestu pięciu milionów koni mechanicznych, przy czym w razie potrzeby może ona krótkotrwale osiągnąć wartość siedemdziesięciu milionów KM (na przykład w przypadku niebezpieczeństwa wiążącego się z koniecznością wykonania gwałtownego manewru). Goliath wyposażony jest w urządzenia umożliwiające samoczynne odpalenie hangarowanych sond oraz w wyrzutnie tarcz chroniących przed mikrometeorytami. Poszycie kadłuba ma barwę białą, zaś sam statek ''„wyglądał trochę jak olbrzymia, świeżo wypakowana głowa cukru"''.

Załoga statku składa się częściowo z ludzi oraz robotów. Dowódca statku komandor Pirx ma zbadać przydatność androidów w żegludze kosmicznej. Otrzymuje zadanie pokierowania załogą Goliatha, wysłanego w kierunku pierścieni Saturna. Celem misji jest okrążenie Saturna i umieszczenie na orbicie stacjonarnej sondy obserwacyjnej w tzw. Szczelinie Cassiniego, czyli wąskim pasie przestrzeni pomiędzy pierścieniami. Cel misji jest wyłącznie pretekstowy, zleceniodawcom chodzi o wszechstronne przetestowanie załogi statku, wśród której znajdzie się android.




