Agim Çavdarbasha – (ur. 24 marca 1944 w Peji (Kosowo), zm. 20 października 1999 w Prisztinie) – albański rzeźbiarz, tworzący w Kosowie.

Szkołę średnią o profilu artystycznym ukończył w rodzinnej miejscowości. W 1969 ukończył studia w zakresie rzeźby na Akademii Sztuk Pięknych w Belgradzie (klasa Vojislava Vujisicia), a następnie kontynuował studia w Lublanie, pod kierunkiem Zdenki Kalina. Pierwszą wystawę swoich prac zaprezentował w 1969 w belgradzkim Domu Młodzieży. Kolejne samodzielne wystawy artysty prezentowano w Prisztinie i Lublanie. W 1978 prace Çavdarbashy eksponowano na wystawie zbiorowej, przedstawiającej dokonania współczesnej sztuki w Kosowie - wystawę mogli obejrzeć mieszkańcy Mariboru, Paryża, Kolonii i Budapesztu.

W 1970 Çavdarbasha został wybrany członkiem Kosowskiej Akademii Nauk i Sztuk. W latach 70. był jednym z najbardziej cenionych rzeźbiarzy współczesnych w Kosowie, prowadził także zajęcia dla młodzieży albańskiej. Był autorem szeregu prac przedstawiających bohaterów albańskiego Odrodzenia Narodowego. Szczególne znaczenie miały rzeźby Ymera Prizreniego i Abdyla Frasheriego, które stanęły w kompleksie muzealnym poświęconym Lidze Prizreńskiej. Ostatnie wystawy za życia artysty zorganizowano w 1997 w galerii Dodona w Prisztinie, a także w restauracji "Hani i 2 Robertëve".

Większość rzeźb, wykonanych przez Çavdarbashę zostało zniszczonych w czasie wojny 1999. Jego atelier w Çagllavica k. Prisztiny, gdzie znajdowała się bogata kolekcja rzeźb w drewnie spłonęło w czasie zamieszek etnicznych w marcu 2004.

Bibliografia
