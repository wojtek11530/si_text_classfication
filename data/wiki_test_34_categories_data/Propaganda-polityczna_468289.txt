

Teatr Wielki w Łodzi – największy łódzki teatr, specjalizujący się w wystawianiu oper, operetek i przedstawień baletowych.

Historia teatru
Budowa teatru rozpoczęła się w 1949 – ówcześnie obiekt nazwano Teatrem Narodowym. W 1954 r. uchwałą Prezydium Rady Narodowej przeznaczono budynek na siedzibę Opery Łódzkiej. Otwarty 19 stycznia 1967 roku r. Do chwili obecnej wystawiono w nim ponad 280 premier. . Dyrektorem naczelnym teatru jest Wojciech Nowicki.

Zrealizowano tutaj zarówno dzieła klasycznych kompozytorów (m.in. Piotr Czajkowski, Wolfgang Amadeusz Mozart, Giuseppe Verdi, Richard Wagner, Vincenzo Bellini, Gaetano Donizetti, Gioacchino Rossini), jak i współczesnych (m.in.: Romuald Twardowski, Krzysztof Penderecki, Bogdan Pawłowski, Philip Glass).

Teatr prowadzi także rozległą działalność impresaryjną, dzięki której jego spektakle prezentowane były w krajach całej Europy i w Stanach Zjednoczonych.

Na deskach Teatru gościnnie występowali artyści o randze światowej, jak Victoria de Los Angeles, Fedora Barbieri, Kiri Te Kanawa, Placido Domingo, Jose Cura, Jose van Dam, Andrea Bocelli. Pracowali tu reżyserzy:Roman Sykała, Adam Hanuszkiewicz, Maciej Prus, Maria Fołtyn, Henryk Baranowski, Marek Weiss-Grzesiński, Ryszard Peryt; scenografie tworzyli: Marian Kołodziej, Henri Poulain, Franciszek Starowieyski, Andrzej Kreuz-Majewski, Krzysztof Pankiewicz, a dyrygowali.m.in.: Zygmunt Latoszewski, Antoni Wicherek, Bohdan Wodiczko, Bogusław Madey, Wojciech Michniewski, Tadeusz Wojciechowski, Jose Maria Florencio, Andrzej Straszyński, Tadeusz Kozłowski, Jacek Kaspszyk.

Teatr Wielki jest także organizatorem międzynarodowych imprez teatralnych, w tym Łódzkich Spotkań Baletowych. Biorą w nich udział zespoły z całego świata, między innymi:
Balet XX Wieku Maurice’a Bejarta,
Cullberg Ballet,
Stuttgarter Ballett,
Nederlands Dans Theater,
Sadler’s Wells Royal Ballet,
Batsheva Dance Company,
Ballet Nacional de Cuba Alicji Alonso,
Sankt-Petersburgski Teatr Baletu Borisa Ejfmana,
Elisa Monte Dance Company.

Teatr jest także od lat organizatorem akcji „Bliżej Teatru Wielkiego”, dzięki której na widowni zasiadają, poza łodzianami, widzowie z regionu łódzkiego i całej Polski.
Od 1 stycznia 1991 Teatr Wielki w Łodzi jest Instytucją Kultury Samorządu Województwa Łódzkiego.

Nazwa łódzkiej opery nawiązuje do spalonego w 1920 roku Teatru Wielkiego Fryderyka Sellina, istniejącego od 28 września 1901 roku przy obecnej ul. Legionów 14, który posiadał 1250 miejsc.

Budynek
Budynek Teatru Wielkiego znajdujący się przy placu Dąbrowskiego jest drugim pod względem wielkości gmachem operowym w Polsce i jednym z największych w Europie. Na widowni może zasiąść 1070 osób.

Kubatura budynku głównego i technicznego Teatru Wielkiego wynosi łącznie . Scena główna ma 26 m szerokości i 39,5 m głębokości (wraz z zasceniem) i jest wyposażona w 6 dużych zapadni scenicznych mogących jeździć w górę i w dół do 3 m w dowolnej konfiguracji, a także mniejsze zapadnie w proscenium. W zapadniach można zamontować małe zapadnie osobowe.

Na scenę może wjeżdżać 14 wózków scenicznych z dekoracjami, z lewej i prawej kieszeni sceny oraz z zascenia. Teatr posiada również scenę obrotową o średnicy 16 m. Wszystkie urządzenia mają napęd elektryczny. Nad sceną główną zamontowane jest 47 sztankietów o napędzie elektrycznym i ręcznym do podnoszenia i opuszczania dekoracji. W zasceniu jest 13 takich sztankietów. Wysokość sceny wraz z podsceniem, sznurownią i stropem wynosi ponad 46 m. Scena jest wyposażona w ponad 300 regulowanych obwodów świetlnych, a także w wysokiej klasy sprzęt elektroakustyczny. Teatr posiada 2 kurtyny tekstylne i 4 kurtyny stalowe.

Fosa orkiestrowa mieści około 70 muzyków. Dzięki dwóm zamontowanym w niej zapadniom można wyrównać jej poziom z poziomem sceny, powiększając tym samym proscenium. Widownia teatru liczyła pierwotnie 1270 miejsc; po remoncie przeprowadzonym w 2003 r. miejsc jest 1070. W budynku teatru mieszczą się wszystkie niezbędne do przygotowania pracownie: scenograficzna, stolarska, ślusarska, szewska, krawiecka, modelarska, perukarska, nakryć głowy. Artyści mogą pracować w czterech dużych salach prób i w kilku mniejszych pokojach pracy indywidualnej.

Budynek, oprócz funkcji teatralnych spełnia też rolę miejsca, w którym można organizować innego rodzaju imprezy masowe, takie jak bale noworoczne, pokazy mody, różnego rodzaju zloty i zjazdy. W latach 2000-2009 Teatr Wielki był miejscem głównych wydarzeń Międzynarodowego Festiwalu Sztuki Autorów Zdjęć Filmowych Camerimage.

W okresie od stycznia 2012 do pierwszych dni kwietnia 2013 roku budynek teatru przeszedł generalny remont.

Zobacz też
Teatry w Łodzi
Architektura socrealistyczna w Polsce



Linki zewnętrzne
