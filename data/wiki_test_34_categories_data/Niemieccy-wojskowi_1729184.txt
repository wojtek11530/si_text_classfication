Kazimierz Władysław Mastalerz (ur. 20 listopada 1894 w Czeladzi, poległ 1 września 1939 pod Krojantami) – pułkownik kawalerii Wojska Polskiego.

Biografia
Był synem Jana (1858–1947), maszynisty kolejowego, i Zofii z d. Dobke (1875–1937). Uczęszczał do gimnazjum polskiego Gustawa Kośmińskiego w Częstochowie. Należał do Organizacji Młodzieży Narodowej Szkół Średnich oraz Związku Młodzieży Polskiej „Przyszłość” (PET). We wrześniu 1912 był współzałożycielem drużyny skautowej im. W. Łukasińskiego, która składała się z członków Organizacji Młodzieży Narodowej Zarzewiackiej; pełnił w niej funkcję zastępowego. W końcu 1912 jako uczeń VII klasy został zatrzymany przez Rosjan i osadzony w areszcie w Częstochowie. Po zwolnieniu przeniósł się do Warszawy, gdzie uczył się w gimnazjum. W obawie przed ponownym aresztowaniem wyjechał do Lwowa i tam kontynuował naukę na kursach maturalnych. W 1914 złożył egzamin maturalny. W tym okresie był członkiem Polskich Drużyn Strzeleckich.

Od 1914 służył w 1 Szwadronie 1 Pułku Ułanów I Brygady Legionów Polskich. Po kryzysie przysięgowym od lipca 1917 do 1918 był internowany w Szczypiornie, a następnie w Łomży. Od listopada 1918 roku pełnił służbę w 1 Pułku Szwoleżerów. Uczestniczył w obronie Lwowa, później w wojnie polsko-bolszewickiej. W kwietniu 1919 został mianowany podporucznikiem, a w sierpniu 1920 otrzymał awans na porucznika i rotmistrza. W 1920 walczył na froncie litewsko-białoruskim.

23 grudnia 1924 został przeniesiony do Korpusu Ochrony Pogranicza i wyznaczony na stanowisko dowódcy 4 Szwadronu Kawalerii w Niewirkowie (1 Brygada Ochrony Pogranicza). 3 maja 1926 roku został awansowany na stopień majora ze starszeństwem z 1 lipca 1925 i 10. lokatą w korpusie oficerów kawalerii. W latach 1926–1930 ponownie w 1 Pułku Szwoleżerów na stanowisku zastępcy dowódcy pułku. 24 grudnia 1929 został mianowany podpułkownikiem ze starszeństwem z 1 stycznia 1930 i 12. lokatą w korpusie oficerów kawalerii. W marcu 1930 objął dowództwo 8 Pułku Ułanów im. Księcia Józefa Poniatowskiego w Krakowie. Funkcję tę pełnił do 1939. Awansowany na pułkownika ze starszeństwem z 1 stycznia 1934. 1 sierpnia 1939 został przeniesiony na stanowisko dowódcy 18 Pułku Ułanów Pomorskich, który wchodził w skład Pomorskiej Brygady Kawalerii. 

1 września 1939 podjął decyzję o przeciwnatarciu w szyku konnym na wycofujące się z rejonu Chojnic jednostki niemieckie. Plan ten wydał się porucznikowi Cydzikowi, który miał zameldować decyzję pułkownika generałowi Grzmot-Skotnickiemu, na tyle nieprawdopodobny, iż myślał, że się przesłyszał. Pułkownik Mastalerz odpowiedział mu:''"Nie pan mnie będzie uczył, młody człowieku, jak się wykonuje niewykonalne rozkazy! Zameldować generałowi: Wykonam uderzenie w szyku konnym!"''. Pułkownik Mastalerz sam objął dowództwo i zerwał szwadrony do szarży. Pod koniec zakończonej polskim sukcesem walki na polu bitwy pojawiły się niemieckie samochody pancerne, i ogień jednego z nich dosięgnął pułkownika Mastalerza. Propaganda totalitarna często przedstawiała to starcie jako uderzenie "z szablami na czołgi".



Pochowany został na cmentarzu w Chojnicach przy ul. Kościelnej (kwatera wojskowa nr 5). Symboliczna inskrypcja znajduje się na grobowcu rodzinnym Mastalerzów na cmentarzu Kule w Częstochowie, w kwaterze 2, rząd II, grób 7.

Rodzina
Był żonaty z Janiną z d. Krępską. Nie miał dzieci.

Pamięć
Jego imieniem zostały nazwane ulice we Wrocławiu, Grudziądzu i Chojnicach.

Ordery i odznaczenia
Krzyż Złoty Orderu Wojennego Virtuti Militari (1939, pośmiertnie)
Krzyż Srebrny Orderu Wojskowego Virtuti Militari (1921)
Krzyż Niepodległości (1931)
Krzyż Walecznych (trzykrotnie)
Złoty Krzyż Zasługi (1937)
Srebrny Krzyż Zasługi (7 grudnia 1927)
Medal Pamiątkowy za Wojnę 1918-1921
Medal Dziesięciolecia Odzyskanej Niepodległości



Bibliografia
Cezary Leżeński i Lesław Kukawski, O kawalerii polskiej XX wieku, Zakład Naukowy im. Ossolińskich – Wydawnictwo, Wrocław 1991, ISBN 83-04-03364-X
Juliusz Sętowski, Cmentarz Kule w Częstochowie
S. Poręba, Polski Słownik Biograficzny, t. XX
B. Polak, Kawalerowie Virtuti Militari, t. III (1939), cz. I, s. 79-80 (tu błędnie zapisano Masztalerz)
Księga żołnierzy polskich, t. I, s. 458
Lista strat WP 1918-1920, s. 544 (dot. brata Jana)
Niepodległość 1958, t. VI s. 117
Świat Szkolny” 1928'', nr 7 s. 6 (dot. brata Jana)
Ziemia Częstochowska, t. XXVI, 1999 (J. Sętowski), s. 19,20
Roczniki Oficerskie 1923, 1924, 1928 i 1932
Dzienniki Personalne Ministra Spraw Wojskowych
Linki zewnętrzne
