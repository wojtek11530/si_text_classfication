Peter Štefančič (ur. 3 marca 1947 w Kranju) - jugosłowiański skoczek narciarski, dwukrotny reprezentant Jugosławii na zimowych igrzyskach olimpijskich, rekordzista Jugosławii w długości skoku narciarskiego w latach 1969-1973.

Uczestniczył w dwóch zimowych igrzyskach olimpijskich. W 1968 roku w Grenoble zajął 38. miejsce w konkursie skoków na obiekcie dużym. Na kolejnych igrzyskach, w 1972 w Sapporo uplasował się na 48. miejscu w konkursie na skoczni dużej oraz na 10. miejscu na skoczni normalnej. Po pierwszej serii konkursu na obiekcie normalnym zajmował 21. miejsce, jednak w serii finałowej, dzięki skokowi na 77,5 metra zajął piąte miejsce ex aequo z Kobą Cakadze. W efekcie, po zsumowaniu not z obu serii, zajął 10. miejsce w klasyfikacji łącznej. 

W latach 1968-1976 Štefančič brał udział w konkursach zaliczanych do Turnieju Czterech Skoczni. Najwyższe miejsce zajął 7 stycznia 1968 w Bischofshofen, gdzie był 25.

W 1969 roku na skoczni w Planicy Peter Štefančič ustanowił ówczesny rekord Jugosławii w długości skoku narciarskiego. Skoczył 147 metrów, co było rezultatem o sześć metrów lepszym od dotychczasowego rekordu Jože Šlibara. W tym samym roku w Planicy Štefančič pobił swój rekord o dodatkowe trzy metry. Jego wynik był rekordem Jugosławii do 1973 roku, kiedy to poprawił go Marjan Mesec.

28 marca 1971 na normalnej skoczni w Planicy Peter Štefančič zajął trzecie miejsce w 5. Memoriale Janeza Poldy, przegrywając wówczas z Hansem-Georgiem Aschenbachem i Walterem Steinerem.

W 1972 roku w Planicy zajął dziesiąte miejsce w zawodach o mistrzostwo świata w lotach narciarskich.








