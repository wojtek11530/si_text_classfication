

Wiśnia pospolita (Cerasus vulgaris Mill.), w. zwyczajna – gatunek rośliny z rodziny różowatych. Jest gatunkiem poliploidalnym, powstawała w Azji Mn i pd.- wsch, zapewne wielokrotnie jako wynik krzyżowania dipliodalnej czereśni ptasiej z tetraploidalną wiśną karłowatą. Występuje wyłącznie jako roślina uprawna oraz dziczejąca.

Morfologia
Pokrój: Krzew lub drzewo do 5 m wysokości. Często z licznymi odrostami korzeniowymi i luźną koroną, z gałęziami zwisającymi i cienkimi lub wyprostowanymi. Kora czerwonobrązowa i lśniąca. 
Liście: Mnie więcej eliptyczne (5-12 cm dł.) piłkowane lub podwójnie piłkowane, skórzaste i czasem błyszczące, od spodu prawie nagie, ogonek zwykle z 1-2 gruczołkami. 
Kwiaty : Na krótkopędach po 1-5, na szypułkach 2-4 cm dł., białe, 2-3 cm średnicy; pojawiające się przed rozwinięciem liści. Pęczki kwiatów są otoczone nie tylko łuskami, ale również małymi listkami. 
Owoce: Kuliste (ok. 1,5 cm średnicy), czerwone, czerwonoczarne lub żółte, kwaśne lub słodkie pestkowce, o soku bezbarwnym lub barwnym plamiącym. Owoce jadalne.

Biologia i ekologia
Roślina wieloletnia, megafanerofit lub nanofanerofit. Kwitnie w kwietniu, maju. Liczba chromosomów 2n= 32. Wiśnia rośnie najlepiej na przepuszczalnych i niezbyt ciężkich glebach, dobrze znosi suszę.
Systematyka i zmienność
Według nowszych ujęć taksonomicznych jest to synonim gatunku Prunus cerasus L..
Daje mieszańce z czereśnią ptasią oraz wiśnią karłowatą. 
Występuje w podgatunkach:
subsp. acida (Dumort.)Asch. & Graebn. – wiśnia pospolita kwaśna
subsp. vulgaris – wiśnia pospolita typowa

Zastosowanie
Uprawiana głównie jako roślina sadownicza w licznych odmianach. W Polsce w uprawie można spotkać około 30 odmian, a najpopularniesza z nich to stara odmiana Łutówka. Liczba odmian zalecanych do uprawy przez Centralny Ośrodek Badania Odmian Roślin Uprawnych wynosi obecnie 15. Owoce wykorzystywane są głównie w przetwórstwie spożywczym. Produkuje się z nich soki, dżemy, wina i nalewki. Niewielką część produkcji przeznacza się do bezpośredniego spożycia. 

Drewno wiśni stosowane jest również w stolarce, jest dość twarde, odporne na obciążenia i dobrze poddające się obróbce. Stosowane do produkcji: mebli, oklein oraz instrumentów muzycznych. Drewno wiśni ze względu na aromat wykorzystywane jest również do wędzenia mięsa. 








