
Jan Edward Koelichen (ur. 14 października 1871 w Warszawie, zm. 26 października 1952) – polski lekarz neurolog, pułkownik lekarz Wojska Polskiego.

W 1899 ukończył Wydział Lekarski Uniwersytetu Warszawskiego. W 1901 wyjechał do Berlina, gdzie uczył się neurologii. 

Od 1903 do 1906 pracował na oddziale neurologicznym Edwarda Flataua. W latach 1915-1918 zajmował się badaniami histopatologicznymi. 

Z dniem 13 grudnia 1918 został przyjęty do Wojska Polskiego w chrakterze lekarza wojskowego, w stopniu kapitana. W latach 1918-1928 był ordynatorem Oddziału Chorób Nerwowych w Szpitalu Ujazdowskim w Warszawie, a następnie w Szpitalu Okręgowym Nr I w Warszawie. Jednocześnie, od początku 1920, był redaktorem naczelnym czasopisma „Lekarz Wojskowy”. 3 maja 1922 został zweryfikowany w stopniu pułkownika ze starszeństwem z 1 czerwca 1919 i 45. lokatą w korpusie oficerów sanitarnych, grupa lekarzy. Pełniąc służbę w szpitalu pozostawał na ewidencji Kompanii Zapasowej Sanitarnej Nr I, a od 1921 - 1 Batalionu Sanitarnego. W 1934 pozostawał na ewidencji Powiatowej Komendy Uzupełnień Warszawa-Miasto. Jako oficer stanu spoczynku posiadał przydział mobilizacyjny do Kadry Zapasowej Szpitala Okręgowego Nr I.

Był jednym z założycieli Warszawskiego Towarzystwa Neurologicznego i pisma Neurologia Polska. W latach trzydziestych był ordynatorem w Szpitalu Ewangelickim Zboru Ewangelicko-Augsburskiego w Warszawie przy ulicy Karmelickiej 10. Mieszkał wówczas przy Alei Frascati 2.



Bibliografia
Roczniki Oficerskie 1923, 1924, 1928 i 1932.
Rocznik oficerski rezerw 1934''.
Dzienniki Personalne Ministra Spraw Wojskowych.
Stanisław Konopka, Rocznik Lekarski Rzeczypospolitej Polskiej na 1936 rok, Biuro Propagandy Polskiej Medycyny przy Naczelnej Izbie Lekarskiej, Warszawa 1936.
Herman EJ. Historia neurologii polskiej. Polska Akademia Nauk, Monografie z dziejów nauki i techniki, Tom XCVII, Wrocław 1975







