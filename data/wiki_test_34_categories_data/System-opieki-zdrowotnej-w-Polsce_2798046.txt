Ewa Maria Małecka-Tendera (ur. 1949) – polska lekarka, specjalistka w zakresie pediatrii i endokrynologii, profesor nauk medycznych, rektor Śląskiej Akademii Medycznej, który jeszcze za jej kadencji zmienił nazwę na Śląski Uniwersytet Medyczny w Katowicach.

Ukończyła studia na Śląskiej Akademii Medycznej. W 1980 uzyskała stopień doktora nauk medycznych. Habilitowała się w 1994 na podstawie pracy Wykorzystanie termicznego działania efedryny i teofiliny w leczeniu otyłości prostej u dzieci. Badania doświadczalne i kliniczne. W 2001 otrzymała tytuł profesora nauk medycznych. Specjalizacje lekarskie uzyskiwała z zakresu chorób dzieci (1975 i 1978) oraz endokrynologii (1996).

Od 1973 zawodowo związana ze śląską uczelnią medyczną. Była zatrudniona w II Klinice Chorób Dzieci, następnie w Klinice
Endokrynologii Dziecięcej oraz Katedrze i Klinice Patofizjologii na Wydziale Lekarskim. Objęła stanowisko kierownika Zakładu Promocji Zdrowia i Leczenia Otyłości Katedry Patofizjologii, następnie kierownika Katedry i Kliniki Endokrynologii i Diabetologii Dziecięcej. Od 1996 do 2002 pełniła funkcję prodziekana Wydziału Lekarskiego, następnie do 2005 była dziekanem tej jednostki. W latach 2005–2012 zajmowała stanowisko rektora tej uczelni. W czasie jej pierwszej kadencji w 2007 Śląska Akademia Medyczna została przekształcona w Śląski Uniwersytet Medyczny.

Jest członkinią Polskiego Towarzystwa Lekarskiego, Polskiego Towarzystwa Pediatrycznego, Polskiego Towarzystwa Endokrynologicznego. Pełniła funkcję prezesa Polskiego Towarzystwa Endokrynologii Dziecięcej. Weszła w skład rad redakcyjnych i naukowych „Endokrynologii, Diabetologii i Chorób Przemiany Materii Wieku Rozwojowego”, „Wiadomości Lekarskich”, „Endokrynologii Pediatrycznej” oraz polskiego wydania „Diabetes Care”, a także „Endokrynologii, Otyłości i Chorób Metabolicznych” (jako redaktor naczelny).

Zajmuje się zagadnieniami otyłości prostej u dzieci, prewencją miażdżycy u dzieci, zaburzeniami okresu dojrzewania i chorobami tarczycy u
dzieci.

W 2008 odznaczona Krzyżem Kawalerskim Orderu Odrodzenia Polski.



Bibliografia
. [dostęp 2012-10-14].








