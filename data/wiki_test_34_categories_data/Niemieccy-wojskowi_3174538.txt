Tadeusz Euzebiusz Knopp (ur. 14 sierpnia 1894 w Borszczowie, zm. prawdop. 1940) – podpułkownik piechoty Wojska Polskiego.

Życiorys

Uczestniczył w I wojnie światowej w szeregach Armii Austro-Węgier, w ramach której ukończył kurs szkoły oficerów rezerwy. U schyłku wojny w listopadzie 1918 wstąpił do Wojska Polskiego w służbie stałej. Uczestniczył w wojnie polsko-bolszewickiej. W 1920 został zatwierdzony w stopniu porucznika, a po zakończeniu wojny został zweryfikowany w stopniu kapitana ze starszeństwem z 1 czerwca 1919. Został przydzielony do 2 Pułku Strzelców Podhalańskich, stacjonującego w Sanoku, w którym był dowódcą kompanii. Został awansowany do stopnia majora 1 stycznia 1928 (zajmował 60 lokatę). Od 1929 służył w Centralnej Szkole Strzelniczej, a od 1929 w 26 Pułku Piechoty, stacjonującym w garnizonie Gródek Jagielloński – początkowo na stanowisku kwatermistrza, następnie dowódcy batalionu. Został awansowany do stopnia podpułkownika 19 marca 1937. Później został przeniesiony do 64 Grudziądzkiego Pułku Piechoty, w którym pełnił funkcję I zastępcy dowódcy.

W obliczu zagrożenia konfliktem zbrojnym w sierpniu 1939 został mianowany dowódcą Ośrodka Zapasowego 16 Pomorskiej Dywizji Piechoty, po czym trafił z jednostką do Radomia. W ramach Grupy „Kielce” (płk. Kazimierza Glabisza) został dowódcą improwizowanego pułku zbiorczego w Ośrodku Zapasowym 16 DP, stanowiącym siłę ok. 2400 ludzi. Po wybuchu II wojny światowej w tej funkcji brał udział w kampanii wrześniowej. Wykazał się męstwem podczas walk z Niemcami w rejonie Lekomina, Kopalni Barcza i Kajetanowa. 

Po agresji ZSRR na Polskę z 17 września 1940. Tadeusz Knopp został aresztowany przez sowietów. Został wymieniony jako jeniec obozu w Starobielsku. Na wiosnę 1940 jeńcy starobielscy zostali przewiezieni do Charkowa i tam zamordowani w ramach zbrodni katyńskiej przez funkcjonariuszy Obwodowego Zarządu NKWD w Charkowie oraz pracowników NKWD. Korespondencja w formie kartki pocztowej nadesłana do Tadeusza Knoppa w 1940 na adres w Starobielsku, została zwrócona do nadawcy przez pocztę moskiewską 5 czerwca 1940. Tadeusz Knopp nie został wymieniony w Księgach Cmentarnych ofiar zbrodni katyńskiej zarówno w Charkowie, jak też w Katyniu, Kalininie i na tzw. Ukraińskiej Liście Katyńskiej, które opublikowała Rada Ochrony Pamięci Walk i Męczeństwa). Publikacja pt. Żołnierze Września. Polegli i pomordowani na Wschodzie autorstwa Andrzeja Wesołowskiego, wydana przez Centralne Archiwum Wojskowe w 2010, wymieniła Tadeusza Knoppa wśród oficerów zamordowanych w sowieckiej Rosji podczas II wojny światowej. 

Tadeusz Knopp został symbolicznie upamiętniony inskrypcją na grobowcu rodzinnym nieopodal nieczynnej kaplicy w części „Rymanowski Stary” Cmentarza Centralnego w Sanoku.

Odznaczenia
Krzyż Niepodległości
Złoty Krzyż Zasługi
Krzyż Walecznych – czterokrotnie




Źródła
