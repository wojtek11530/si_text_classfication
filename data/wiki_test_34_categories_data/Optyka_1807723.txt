Spektrofluorymetria (spektroskopia fluorescencyjna, fluorymetria) – rodzaj spektroskopii promieniowania elektromagnetycznego, w której analizuje się fluorescencję próbki wywołaną światłem ultrafioletowym lub promieniowaniem rentgenowskim.

Podstawy metody

Jest to metoda wykorzystująca zjawiska luminescencji:
fluorescencji – polegającej na przejściu ze wzbudzonego stanu S1, na stan podstawowy S0
fosforescencji – polegającej na przejściu ze stanu trypletowego T1, na stan singletowy S0.

Oba te przejścia są przejściami promienistymi, zatem zachodzą z emisją fotonu. Emitowane fotony mają mniejszą energię niż fotony promieniowania wzbudzającego, więc widmo fluorescencji jest przesunięte w kierunku fal dłuższych w stosunku do widma absorpcji. Widmo fosforescencji jest przesunięte w kierunku fal dłuższych, zarówno względem widma absorpcji, jak i widma fluorescencji.

Bezwzględną wydajnością kwantową (Φ0) nazywa się stosunek liczby kwantów promieniowania wyemitowanego do liczby kwantów zaabsorbowanych promieniowania wzbudzającego:
nE – liczba kwantów promieniowania wyemitowanego
nA – liczba kwantów zaabsorbowanych promieniowania wzbudzającego

Energetyczną wydajność fluorescencji (Φw) określa stosunek energii wyemitowanej do zaabsorbowanej:
Często towarzyszącym zjawiskiem jest wygaszanie luminescencji, a zwłaszcza jego szczególny przypadek – wygaszanie stężeniowe. W rozcieńczonych roztworach intensywność fluorescencji jest proporcjonalna do stężenia luminoforu. Jednak gdy stężenie substancji fluoryzującej przekroczy pewną granicę, intensywność fluorescencji zaczyna maleć. Wynika to najprawdopodobniej z asocjacji cząsteczkowej – cząsteczki zasocjowane w dużym stopniu, pochłaniają energię, lecz nie są zdolne jej wyemitować.

Analiza fluorescencyjna rentgenowska
Przy wykorzystaniu promieniowania rentgenowskiego przyrządem pomiarowym jest spektrometr gamma z odpowiednio dobranymi filtrami krawędziowymi. Określa się nimi energię prążka Kα wzbudzonego promieniowania charakterystycznego. Analiza intensywności prążka umożliwia też oznaczanie ilościowe. 

Aparatura
Urządzenia służąca do pomiarów spektrofluorymetrii noszą nazwę spektrofluorymetrów (fluorymetrów). Składają się one z:
Źródła promieniowania wzbudzającego:
łukowe lampy ksenonowe
lasery
izotopowe źródła promieniowania rentgenowskiego
Monochromator – służy do wyboru wiązki światła o danej długości fali z widma niemonochromatycznego:
pierwszy monochromator służy do wybrania określonej długości fali padającego na próbkę
drugi monochromator służy do wybrania długości fali promieniowania emitowanego przez próbkę
Drugi monochromator jest umieszczony za próbką, pod kątem 90° w stosunku do światła padającego na próbkę
Próbka – najczęściej w postaci roztworu w kuwecie kwarcowej
Detektor – najczęściej stosowanym detektorem jest fotopowielacz lub detektor wielokanałowy
Komputer – służy do rejestracji i zapisu widm, a także do sterowania procesem pomiarowym

Zastosowanie
Metodę tę można wykorzystywać do analizy ilościowej i jakościowej. Do opisu ilościowego stosuje się zazwyczaj metodę krzywej wzorcowej, wykorzystując zależność intensywności fluorescencji do stężenia próbki.

Można ją stosować do analizy związków organicznych, m.in. związków biologicznie czynnych (np. witaminy, hormony i alkaloidy), środków farmaceutycznych (np. antybiotyki i barbiturany), środków spożywczych i toksycznych. Możliwa jest też analiza związków nieorganicznych,  głównie kationów (zwłaszcza metali przejściowych), które tworzą związki kompleksowe z ligandami organicznymi zawierającymi chromofory umożliwiającymi fluorescencję. Związki nieorganiczne można oznaczać przy bardzo niskich stężeniach, do 0,5 ng/cm³.

Bibliografia
