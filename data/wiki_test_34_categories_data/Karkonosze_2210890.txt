Mielnica (czes. Milnice, niem. Milmitz, Millnitz) – potok górski w północnych Czechach i w południowo zachodniej Polsce, w woj. dolnośląskim, w Sudetach Zachodnich, między Karkonoszami a Górami Izerskimi.

Charakterystyka
Górski potok, prawy dopływ Mumlavy o długości ok. 6,3 km, należący do dorzecza Łaby i zlewiska Morza Północnego. 

Źródła potoku położone są na wysokości ok. 980 m n.p.m., na torfowisku pod Mumlavskim Wierchem, u południowego zbocza Kocierza, najdalej na zachód wysuniętego szczytu Karkonoszy]. W górnym biegu potok płynie w kierunku zachodnim niewielką,  płytką, szeroką, zalesioną doliną. Na wysokości Przełęczy Szklarskiej 880 m n.p.m., potok opuszcza zalesiony teren i wpływa na Polanę Jakuszycką. Opuszczając polanę skręca na południowy-zachód, dalej płynie wzdłuż drogi E-65 wśród lasu, równoległe do granicy polsko czeskiej. Przed Świńskimi Dziurami potok, po przepłynięciu 3,3 km, wpływa na terytorium Czech i płynie w kierunku czeskiej miejscowości Harrachov do ujścia, gdzie w dzielnicy Novy Svĕt na poziomie ok. 660 m n.p.m uchodzi do Mumlavy. Zasadniczy kierunek biegu potoku jest południowy. Jest to potok górski odwadniający zachodnią część Karkonoszy i południowo wschodnią część Gór Izerskich od Jakuszyc do Harrachowa. Potok o kamienisto żwirowym korycie charakteryzuje się bardzo dużym spadkiem wynoszącym 66,7‰. W większości swojego biegu potok nieuregulowany, o wartkim prądzie wody. Z ryb jedynym występującym gatunkiem jest pstrąg potokowy.

Inne
Potok na odcinku od Przełęczy Szklarskiej do ujścia stanowi granicę pomiędzy Karkonoszami i Górami Izerskimi
Przed 1945r. potok nosił nazwę: Milnitz, Millnitz

Dopływy
Złotnik
Dzik
Zlatý Ručej
Kamenice
Kilka mniejszych bezimiennych strumieni i potoków

Miejscowości, przez które przepływa
Jakuszyce
Harrachov

Bibliografia
M. Staffa Słownik geografii turystycznej Sudetów, t. 1 Góry Izerskie, Wydawnictwo PTTK "Kraj", Warszawa – Kraków 1989 r., ISBN 83-7005-095-6
Mapa turystyczna- Góry i Pogórze Izerskie  Skala 1:40 000, Wydawnictwo Turystyczne "Plan", J. Góra 2003 r., ISBN 83-88049-09-7




