
Albert Uderzo (ur. 25 kwietnia 1927 w Fismes) – francuski rysownik i scenarzysta komiksowy pochodzenia włoskiego. Znany m.in. z serii o Asterixie i Umpa-pa, stworzonymi we współpracy z René Goscinnym.

Biografia
Wczesne życie
Urodził się jako Alberto Aleandro Uderzo w Fismes (Marna, Francja), w rodzinie włoskich imigrantów. Obywatelstwo francuskie otrzymał w 1934. Podczas II wojny światowej przeniósł się z Paryża do Bretanii, gdzie pracował na farmie i pomagał ojcu w prowadzeniu firmy meblarskiej.

Po wojnie rozpoczął karierę jako rysownik. Stworzył takie komiksy jak Flamberge, Clopinard, Belloy l'Invulnérable czy Arys Buck.

Współpraca z René Goscinnym
W 1951 spotkał René Goscinnego i rozpoczął z nim współpracę. Ich pierwsze prace to Umpa-pa, Jehan Pistolet i Luc Junior. W 1958 zaczęli publikować Umpa-pa w magazynie komiksowym Tintin (do 1962). W 1959 zostali edytorami magazynu komiksowego Pilote. 29 października 1959 opublikowali w nim pierwszy odcinek Asteriksa, który wkrótce został najpopularniejszym komiksem we Francji. W 1961 wydany został pierwszy osobny tom przygód Asteriksa: Astérix le gaulois. Co roku autorzy publikowali dwa kolejne odcinki. Po śmierci Goscinnego w 1977 Uderzo dalej publikuje kolejne tomy komiksu o Asteriksie (z mniejszą częstotliwością), podpisując je "Goscinny et Uderzo".

Rodzina
Jest żonaty i ma jedną córkę. Brat, Marcel Uderzo (ur. 1933) jest również rysownikiem komiksów.

Odznaczenia
W 1985 został odznaczony Legią Honorową V klasy. W 2005 został włączony do hali sław (Hall of Fame) Nagrody Eisnera. W 2007 roku odznaczony został Orderem Lwa Niderlandzkiego.

Wybrana bibliografia
Asterix
Przygody Galla Asteriksa (1961)
Złoty sierp (1962)
Asteriks i Goci (1963)
Asteriks gladiator (1964)
Wyprawa dookoła Gallii (1965)
Asteriks i Kleopatra (1965)
Walka wodzów (1966)
Asteriks u Brytów (1966)
Asteriks i Normanowie (1966)
Asteriks legionista (1967)
Tarcza Arwernów (1968)
Asteriks na igrzyskach olimpijskich (1968)
Asteriks i kociołek (1969)
Asteriks w Hiszpanii (1969)
Niezgoda (1970)
Asteriks u Helwetów (1970)
Osiedle bogów (1971)
Laury Cezara (1972)
Wróżbita (1972)
Asteriks na Korsyce (1973)
Podarunek Cezara (1974)
Wielka przeprawa (1975)
Obeliks i spółka (1976)
Asteriks u Belgów (1979)
Głęboki rów (1980)
Odyseja Asteriksa (1981)
Syn Asteriksa (1983)
Asteriks u Reszehezady (1987)
Róża i miecz (1991)
Galera Obeliksa (1996)
Asteriks i Latraviata (2001)
Galijskie początki (2003)
Kiedy niebo spada na głowę (2005)
Rocznica urodzin Asteriksa i Obeliksa - Złota księga (2009)















