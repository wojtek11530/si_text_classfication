
Dublet – w optyce wieleloznaczny termin oznaczający układ optyczny składający się z dwóch elementów lub grup.  Określenie dublet może być użyte do opisania:
obiektywu składającego się tylko z dwóch soczewek;
obiektywu składającego się z dwóch grup soczewek;
dwóch soczewek składających się na jedną grupę.

Obiektywy
Peryskopy

Peryskop to najprostsza wersja dubletu, składająca się z dwóch identycznych pojedynczych soczewek umieszczonych symetryczne po obu stronach przysłony. Pozwalał wyeliminować dystorsję i komę, był stosowane w najprostszych aparatach i do konstrukcji pierwszych obiektywów szerokokątnych. Peryskopem był Bilar, stosowany w polskim popularnym aparacie fotograficznym Druh.

Aplanaty
Aplanat – zbudowany jest z dwu achromatów ustawionych symetrycznie po obu stronach przysłony. Pierwszy taki obiektyw korygujący częściowo aberrację chromatyczną opatentowali Harrison i Schnitzer w 1862, był on sprzedawany pod nazwą "Globe lens". Dużą popularność zdobył obiektyw "Aplanat" Steinheila, który w pewnym stopniu koryguje również aberrację sferyczną. Dał on nazwę całej klasie układów optycznych zbudowanych w podobny sposób.

Dagor
Dagor – to pierwszy anastygmat, wynaleziony w roku 1894 przez Goerza i Von Hoegha i produkowany przez Goerza. Składa się z dwóch członów zawierających po trzy soczewki. Miał bardzo dobre właściwości optyczne i jego konstrukcja była kopiowana przez innych producentów: Symmar Schneidera, Helioplan Meyera, Isogon Schneidera. Niektóre wersje tego obiektywu były zbudowane tak, że jego połówkę można było wykorzystać jako jednoelementowy obiektyw o dwukrotnie dłuższej ogniskowej. 



Źródła
