

'''13 Warszawski Pułk Artylerii Pancernej – oddział broni pancernej ludowego Wojska Polskiego

Sformowany we wsi Agatówka pod Berdyczowem na podstawie rozkazu dowódcy Armii Polskiej w ZSRR nr 010 z 18 kwietnia 1944. 

Zalążkiem pułku był dywizjon artylerii samobieżnej 1 BPanc. 28 marca 1944 dywizjon przesunięto do Smoleńska, skąd transportem kolejowym został przewieziony w rejon Berdyczowa i rozmieszczony we wsi Agatówka. 15 kwietnia otrzymał kolejne 9 dział samobieżnych SU-85 z sowieckimi załogami, a w trzy dni później został przeformowany w pułk.

21 stycznia 1945 otrzymał nazwę wyróżnającą "Warszawski". 22 maja 1946 odznaczony został orderem Krzyża Grunwaldu III kl. 4 maja 1945 odznaczony Orderem Kutuzowa III st..

Dowódcy pułku
ppłk Michał Curoczkin (18 czerwca - 4 lipca 1944 r.)
p.o. mjr Stanisław Mokrzyński (4 lipca – 4 sierpnia 1944)''
ppłk Michał Curoczkin (4 sierpnia 1944 r. do końca wojny)

Skład etatowy

Dowództwo i sztab 
4 x baterie artylerii pancernej
kompania fizylierów
plutony: dowodzenia, saperów, zaopatrzenia bojowego, remontu, transportowy, sanitarny
drużyna gospodarcza
Razem:

żołnierzy – 318 (oficerów – 62, podoficerów – 101, szeregowych – 155'')

sprzęt:
działa samobieżne SU-85 – 21
samochód pancerny BA-64 – 1
samochody – 43
motocykle – 2

Marsze i działania bojowe
Pułk wchodził w skład 1 Armii Wojska Polskiego.

15 sierpnia 1944 przeprawił się przez Wisłę i przeszedł do obrony w rejonie Wólki Tarnowskiej jako odwód przeciwpancerny armii. Po opanowaniu sytuacji na przyczółku magnuszewskim pułk przemaszerował do Starej Miłosny w rejon koncentracji jednostek pancernych 1 Armii WP

14 września jego 1 i 2 bateria, wspólnie z 1 i 2 kompanią czołgów 1 BPanc, wspierały natarcie 2 i 3 pułku piechoty na Pragę.
 
W ramach przygotowań do ofensywy styczniowej pułk podporządkowano sowieckiej 47 Armii, w której składzie uczestniczył w przygotowaniu artyleryjskim ze stanowisk ogniowych w rejonie Łajski. 16 stycznia 1945 powrócił w skład 1 Armii WP. Następnego dnia z Konar przeszedł przez Górę Kalwarię, Piaseczno, Służew i razem z pododdziałami 1 Samodzielnej Brygady Kawalerii zajął Pyry oraz dotarł do Dworca Głównego w Warszawie. 26 stycznia dotarł do Bydgoszczy, trasą przez Błonie, Gąbin, Gostynin i Łagiewniki. 1 i 2 bateria wzięła udział w oczyszczaniu miasta, 3 i 4 bateria została przesunięta do Koronowa w celu ubezpieczenia koncentracji wojsk. W działaniach o przełamanie Wału Pomorskiego pułk ześrodkował się w rejonie Wądołu i 7 lutego wspierał natarcie 3 Dywizji Piechoty na Nadarzyn, a w nocy został przesunięty do Dobrzycy skąd nazajutrz 1, 2 i 3 bateria wspierały natarcie 4 pułku piechoty na Rudki. 4 bateria przeciwuderzeniem na nieprzyjaciela odzyskała most na rzece Zgniły Zdrój w rejonie Iłowca. 9 lutego pułk wspierał natarcie 5 pułku piechoty na Kłosowo, a dzień później całością sił wziął udział w natarciu na Mirosławiec. 12 lutego na odcinku Wierzchowo, Borujsko wspierał jednostki 2 Dywizji Piechoty. 13 lutego nacierał na Łowicz Wałecki i po jego opanowaniu zajął tam obronę. Tego samego dnia 4 bateria wspierała 3 pułk piechoty w walkach o Borujsko, a 16 lutego 1, 2 i 3 bateria brała udział w działaniach zaczepnych 1 Dywizji Piechoty, mających na celu opanowanie rubieży szosy Żabinek, Orla. 19 lutego pułk  wspierał 4 i 6 pułk piechoty w natarciu na Żabin, a jedną baterią atak 3 pułku piechoty na Borujsko.

W przełamaniu Wału Pomorskiego pułk uczestniczył od 1 marca wspierając jednostki 1 BPanc w natarciu na głównym kierunku Borujsko, Witowo, oraz 3 i 4 marca wsparciem jednostek na Osiek Drawski, a następnie z 1 BPanc opanował Złocieniec i dotarł do rzeki Drawy wchodząc w skład grupy pościgowej. Uczestnicząc w pościgu pułk 5 marca opanował Bierzwicę, Świdwin, Sławoborze i skoncentrował siły w Dębicy zajmując obronę okrężną. 9 marca skierowano pułk w rejon Gryfic gdzie zajął obronę okrężną uniemożliwiając oddziałom niemieckim przebicia się w kierunku Zalewu Szczecińskiego. 11 marca wspierał uderzenie 2 Dywizji Piechoty w rejonie Kamienia Pomorskiego i Wrzosowa na zgrupowanie niemieckie osłaniające drogi odwrotu na wyspę Wolin. Po walkach pułk powrócił do Gryfic gdzie dokonano remontu sprzętu i przyjęto uzupełnienie 9 dział samobieżnych ISU-152.

W operacji berlińskiej pułk otrzymał zadanie wsparcia zgrupowania uderzeniowego 1 Armii WP. Z rejonu Gryfic pułk nocnymi marszami 13 kwietnia dotarł do Gozdowic. 15 i 16 kwietnia działa pułku uczestniczyły w przygotowaniu artyleryjskim ze stanowisk w rejonie Karlsbiese, a następnie wspierały natarcie 7 i 9 pułku piechoty z rejonu Neu Karlshof w kierunku Alt Wustrow i Altwriezen, docierając następnego dnia do wałów nad Starą Odrą. Wobec braku przepraw pułk skierowano na odcinek 2 Dywizji Piechoty. Od 19 kwietnia pułk wspierał z rejonu Wriezen oddziały 4 Dywizji Piechoty, a następnego dnia przeszedł do pościgu w kierunku Wölsickkendorf, stanowiąc awangardę sił 1 Armii WP. 22 kwietnia opanował Birkenwerder i dotarł do Kanału Hohenzollernów. Od 24 kwietnia po przełamaniu obrony na kanale działał w kierunku Bötzow, Pausin, dotarł do Paaren i zajął przejściową obronę. 30 kwietnia przeprawił się w bród przez kanał opanowując Brädikow, a 2 maja dotarł do Haweli i następnego dnia osiągnął Łabę. Ostatnią walkę stoczył 4 maja o Klietz. Po walkach skoncentrował się w Wansdorf, a 8 maja w Züllsdorf.

Na mocy rozkazu z 26 czerwca 1945 roku Naczelne Dowództwo podporządkowało sobie bezpośrednio pułk i wyłączyło go ze składu 1 Armii WP. W lipcu pułk przewieziono transportami kolejowymi do Legionowa, a następnie przeniesiono do Modlina, gdzie został rozformowany. Sprzęt przekazano 1 i 4 pułkowi czołgów.




Tradycje
Zgodnie z rozkazem nr 07/MON z 4 maja 1967 w sprawie przekazania jednostkom wojskowym historycznych nazw i numerów oddziałów frontowych oraz ustanowienia dorocznych świąt jednostek , Dz. Roz. Tjn. MON Nr 5, poz. 21,  tradycje 13 Warszawskiego Pułku Artylerii Pancernej przejął 13 Warszawski Pułk Czołgów z Opola.


Bibliografia
