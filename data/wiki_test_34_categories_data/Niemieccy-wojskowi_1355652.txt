Józef Stachowicz, ps. Halban (ur. 27 stycznia 1900 w Posadzie Jaćmierskiej k. Sanoka, zm. 22 lipca 1985 w Sanoku) – polski pedagog, polonista, organizator tajnego nauczania w powiecie sanockim.

Życiorys



Pochodził z wielodzietnej rodziny chłopskiej Szczepana (1861-1937) i Katarzyny (1865-1938) Stachowiczów, miał sześcioro rodzeństwa. Matka prowadziła gospodarstwo, a ojciec pracował we dworze w sąsiedniej Strachocinie. Po wybuchu I wojny światowej Józef Stachowicz wstąpił do Legionów Polskich. Uczył się w szkole ludowej w Jaćmierzu, potem w Gimnazjum Klasycznym w Brzozowie, a następnie kontynuował edukację w Sanoku, gdzie w 1921 ukończył Gimnazjum Męskie im. Królowej Zofii (w jego klasie byli m.in. Stanisław Hroboni i Stefania Skwarczyńska - wówczas Strzelbicka). 

W latach 1919–1920 jako gimnazjalista był ochotnikiem w czasie walk polsko-ukraińskich (w okolicach Komańczy z tzw. Republiką Komańczańską i nad Zbruczem) oraz podczas wojny polsko-bolszewickiej (bitwa o Brześć, bitwa białostocka, bitwa nad Niemnem, za co został odznaczony medalem Polska Swemu Obrońcy. Po zdaniu egzaminu dojrzałości przez rok pracował daleko od domu w założonej przez siebie szkole we wsi Zawady na Kurpiach (okolice Ostrołęki). Za uzyskane w ten sposób pieniądze mógł rozpocząć studia polonistycznej, które odbył w latach 1922–1924 na Wydziale Nauk Humanistycznych Uniwersytetu Jana Kazimierza we Lwowie. Prowadził je pod kierunkiem prof. Wilhelma Bruchnalskiego, dzięki którego wstawiennictwu otrzymał wsparcie stypendialne w kwocie 60 zł miesięcznie, co umożliwiało dalszą naukę. Następnie pracował w Seminarium Nauczycielskim w Przemyślu. W 1931 wziął ślub z Heleną Kosińską.

W 1932 przeniósł się do Stanisławowa, gdzie w tamtejszym Liceum Handlowym aż do wybuchu II wojny światowej był polonistą i zastępcą dyrektora. W czasie okupacji niemieckiej w 1940 powrócił do rodzinnego Jaćmierza, gdzie był współorganizatorem IX placówki w dystrykcie krakowskim, kontynuującej tajne nauczanie w Jaćmierzu i powiecie sanockim (w tym rejonie w tajnym nauczaniu istotne rolę odgrywali także Zofia Skołozdro, Jadwiga Zaleska). W ramach Powiatowej Delegatury Rządu – Sanok pełnił funkcje referenta szkolnictwa średniego i przewodniczącego tajnej Państwowej Komisji Egzaminacyjnej w ramach powstałej latem 1942 Powiatowej Komisji Oświaty i Kultury w Sanoku (przeprowadził łącznie 280 egzaminów maturalnych). Działał pod pseudonimem Halban.

W latach 1944–1946 kierował gimnazjum w Jaćmierzu, które sam stworzył. W 1946 powierzono mu powołanie Liceum Pedagogicznego w Sanoku, którego był założycielem i dyrektorem (mieściło się w obecnej Szkole Podstawowej nr 3 im. Tadeusza Kościuszki). W 1951 został z tej funkcji usunięty w reperkusji za odmowę współpracy z funkcjonariuszami Urzędu Bezpieczeństwa. Został następnie przesunięty na etat nauczyciela; do 1956 pełnił także funkcję zastępcy dyrektora w Liceum Ogólnokształcącym Męskim w Sanoku (w gmachu tej szkoły pobierał edukację w młodości). Był inicjatorem i współorganizatorem zjazdu koleżeńskiego z okazji 70–lecia pierwszej matury w gimnazjum, który odbył się w dniach 21–22 czerwca 1958 (wzięło w nich udział 13&nbsp;500 osób). W publikacji pt. Księga pamiątkowa Gimnazjum Męskiego w Sanoku 1888-1958'' (rozdział pt. W służbie ojczyzny) opublikował listę 23 absolwentów gimnazjum w Sanoku, ofiar zbrodni katyńskiej. Był w komitecie redakcyjnym publikacji Dwa dni w mieście naszej młodości. Sprawozdanie ze zjazdu koleżeńskiego wychowanków Gimnazjum Męskiego w Sanoku w 70-lecie pierwszej matury w roku 1958'' podsumowującego zjazd absolwentów sanockiego gimnazjum (1960). 

W 1962 odszedł na emeryturę, jednak przez następne lata pracował jako nauczyciel na pół etatu, jak również w dalszym ciągu publikował w pismach "Nowiny", "Podkarpacie", "Profile". Był przewodniczącym sekcji wydawniczej w Towarzystwie Rozwoju i Upiększania Miasta Sanoka, wydającej "Roczniki Sanockie". Był inicjatorem powstania tego periodyku i publikował na jego łamach. Był współredaktorem publikacji Księga pamiątkowa Gimnazjum Męskiego w Sanoku: 1888-1958'' (wraz z nim Edmund Słuszkiewicz). Napisał monografię Jaćmierza i był organizatorem obchodów 600–lecia tej miejscowości w 1960. Był również autorem wspomnień O sobie samym oraz Miniony czas (lipiec 1994).

Zamieszkiwał przy ulicy Głowackiego 23 w Sanoku.

Zmarł 22 lipca 1985. Został pochowany w rodzinnym grobowcu na nowym cmentarzu w Jaćmierzu. W lipcu 1991 w miejscowej szkole umieszczono tablicę pamiątkową jego pamięci (wykonał ją Roman Tarkowski). 

W Sanoku w dzielnicy Dąbrówka znajduje się ulica nazwana jego imieniem i nazwiskiem.

Publikacje
Księga pamiątkowa Gimnazjum Męskiego w Sanoku 1888-1958'' (redaktor)
(współautor)
O sobie samym
Miniony czas (1994)

Odznaczenia
Krzyż Walecznych,
Odznaka "Stanęli w Potrzebie 1920", 
Medal Pamiątkowy za Wojnę 1918-1921 ("Polska Swemu Obrońcy") - za udział w wojnie polsko-bolszewickiej,    
Krzyż Kawalerski Orderu Odrodzenia Polski.



Bibliografia
Józef Stachowicz, Miniony czas, Księgarnia Akademicka. Kraków. 1994. ISBN 83-901827-1-8
