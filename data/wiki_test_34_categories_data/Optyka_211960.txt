

Wielki Teleskop Południowoafrykański (ang. Southern African Large Telescope; SALT) – największy pojedynczy teleskop optyczny na półkuli południowej, zbudowany w RPA we współpracy międzynarodowej (RPA, Niemcy, Polska, Nowa Zelandia, USA, Wielka Brytania, Indie).

Teleskop posiada sześcioboczne zwierciadło, które mierzy od boku do boku 11 metrów i składa się z 91 mniejszych sześciokątnych zwierciadeł o średnicy 1,2 m. Teleskop i jego oprzyrządowanie mogą prowadzić obserwacje w zakresie długości fal od 320 do 1700 nm.

Polski wkład w teleskop wynosi 11%, tym samym nasz kraj ma do dyspozycji 11% czasu teleskopu do wykorzystania na własne cele.

Teleskop położony jest na wysokości 1759 m n.p.m. w odległości kilkunastu km na wschód od miejscowości Sutherland, 370 km na północny wschód od Kapsztadu, na płaskowyżu Karru. Okres bezchmurny w tym rejonie wynosi 300 dni w roku.

Budowę rozpoczęto w sierpniu roku 2000, ostatni element zwierciadła zamontowano 28 kwietnia 2005 r. „Pierwsze światło” (uruchomienie podstawowego zespołu przyrządów) uzyskano 1 września 2005 r., a oficjalne otwarcie odbyło się 10 listopada 2005 r.

Zobacz też
Obserwatorium Paranal
Obserwatorium La Silla
Międzyamerykańskie Obserwatorium Cerro Tololo
Very Large Telescope
Esktremalnie Wielki Teleskop Europejski

Linki zewnętrzne

