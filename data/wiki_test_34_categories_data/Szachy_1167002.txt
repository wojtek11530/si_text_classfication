Ruben Gunawan (ur. 17 kwietnia 1968 w Dżakarcie, zm. 28 sierpnia 2005 w Manado) – indonezyjski szachista, arcymistrz od 1999 roku.

Kariera szachowa
W roku 1983 zdobył w Kuala Lumpur tytuł mistrza Azji juniorów do lat 20. W 1984 i 1985 reprezentował swój kraj w mistrzostwach świata juniorów w tej samej kategorii wiekowej, za drugim razem dzieląc IV-IX miejsce (wspólnie z m.in. Viswanathanem Anandem, Wasilijem Iwanczukiem). W 1996 roku zajął III miejsce (za Jörgiem Hicklem i Ututem Adianto, a przed Władysławem Tkaczewem i Julianem Hodgsonem) w kołowym turnieju w Dżakarcie. W latach 2000 i 2004 wystąpił na szachowych olimpiadach.

Pod koniec życia chorował na serce (w roku 2004 podczas olimpiady w Calvii miał atak serca). Zmarł w 2005 r. w wyniku zapalenia płuc.

Najwyższy ranking w karierze osiągnął 1 stycznia 1999 r., z wynikiem 2507 punktów zajmował wówczas 2. miejsce (za Ututem Adianto) wśród indonezyjskich szachistów. 

Życie prywatne
Brat Rubena Gunawana, Ronny, jest również znanym szachistą, mistrzem międzynarodowym oraz trzykrotnym reprezentantem Indonezji na szachowych olimpiadach.



Bibliografia
ChessBase Megabase 2007

Linki zewnętrzne
