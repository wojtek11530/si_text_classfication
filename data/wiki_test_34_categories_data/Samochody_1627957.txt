Simca Aronde – to francuski samochód osobowy średniej klasy produkowany przez przedsiębiorstwo Simca w latach 1951-1964. Łącznie wyprodukowano około 1,4 mln sztuk. Karoseria, inspirowana wzorcami amerykańskimi, została zaprojektowana przez René Dumas. Pierwsze egzemplarze zostały sprzedane wybranym klientom już na wiosnę 1951, jednak właściwa premiera auta miała miejsce jesienią 1951 podczas salonu w Paryżu. Simca Aronde ustanowiła pięć rekordów międzynarodowych na torze w Montlhéry w sierpniu 1952 podczas serii przejazdów (razem ponad 50 000 km) z przeciętną prędkością 117 km/h.

Aronde 9

Napędzana była zmodernizowanym silnikiem 1221 cm³ i mocy 45 KM pochodzącym z modelu Simca 8. Wersja Aronde 9 produkowana była do 1955.

Aronde 90A

W miejsce wycofanego modelu Aronde 9 wprowadzono Aronde 90A. W modelu tym dokonano modernizacji nadwozia. Zmieniono m.in. przednią atrapę. Aronde 90A otrzymała również zmodernizowany silnik o pojemności 1290 cm³ i o wdzięcznej nazwie Flash. Silnik ten osiągał moc 48 KM. Simca Aronde A90 została wycofana z produkcji w 1959. Model ten importowany był do Polski.

Aronde P60
Simca Aronde P60 zastąpiła wycofaną Aronde 90A. Liczba 60 w nazwie odnosiła się do lat 60-tych, natomiast P oznaczała słowo Personnalisée czyli możliwość personalizacji - wyboru spośród 17 kolorów nadwozia. Była to praktyka stosowana w USA, we Francji stanowiła jednak nowość, dlatego reklama głosiła, że "Simca wnosi kolor w wasze życie". Premiera auta miała miejsce jesienią 1958 podczas salonu w Paryżu. Nowy model promowała m.in. Annie Girardot. W porównaniu do poprzednika powiększono przednią atrapę oraz zmieniono tylne reflektory. Aronde P60 produkowana była w kilku wersjach nadwozia aż do 1964 roku, kiedy zastąpiła ją Simca 1300/1500.

Aronde P60 Élysée

Silnik Flash o pojemności 1300 cm³ i mocy 48 KM.

Aronde P60 Grand Large
Silnik Flash o pojemności 1300 cm³ i mocy 48 KM.

Aronde P60 Montlhéry
 
Silnik Flash Special o pojemności 1300 cm³ i mocy 57 KM.









