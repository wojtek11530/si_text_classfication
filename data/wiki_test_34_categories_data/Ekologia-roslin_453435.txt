






Grusza (Pyrus L. ) – rodzaj w większości niewielkich drzew z rodziny różowatych (Rosaceae). Pierwotnie cały rodzaj występował w strefie umiarkowanej Eurazji nie sięgając jednak tak daleko na północ jak jabłoń, gdyż wymagania cieplne grusz są wyższe. Systematyka grusz jest bardzo zawiła. Gatunki łatwo się ze sobą krzyżują, tworząc liczne podgatunki i formy przejściowe. Dlatego wśród systematyków brak zgody co do podziału grusz, rozgraniczenia i liczby ich gatunków oraz odmian botanicznych. Obecnie szacuje się (w zależności od autora), że rodzaj Pyrus zawiera od 30 do 60 gatunków. W ciągu liczącej co najmniej 30 wieków uprawy gruszy wyselekcjonowano kilka tysięcy odmian uprawnych, które dzieli się na dwie grupy w zależności od dominującego udziału genów z poszczególnych gatunków na grusze zachodnie (europejskie) i grusze wschodnie (azjatyckie). Gatunkiem typowym jest Pyrus communis L..

Morfologia
Pokrój: Drzewo lub rzadziej krzewy o wysmukłym kształcie. U gatunków drzewiastych na ogół jest dobrze wykształcony przewodnik. Grusze mają przeważnie palowy system korzeniowy. Pędy są zazwyczaj proste, sztywne, delikatnie zygzakowate lub łukowato wygięte i sporadycznie pokryte cierniami (np. Pyrus paschia D.Don). Barwa pędów jest bardzo zmienna, mogą być zielone, brązowe, żółtawe, ciemnoczerwone lub z odcieniem fioletowym.
Liście: Kształt liścia może być eliptyczny, jajowaty lub wydłużony, lancetowaty. Brzeg blaszki liściowej może być nagi lub szczeciniasto zakończony, piłkowany, karbowany lub całobrzegi. Ze względu na duże zróżnicowanie cech morfologicznych liście są podstawowym kryterium do oznaczania gatunków a także podziału rodzaju na sekcje.
Kwiaty: Są 5-krotne, obupłciowe, zebrane w baldachogrona. Płatki grusz są prawie zawsze białe. Szyjki słupków są wolne aż do dna kwiatowego. Pręciki grusz mają pylniki fioletowopurpurowe. Kwiaty są raczej bez zapachu, owadopylne.
Owoce: Są często wydłużone, przy szypułce nieco stożkowate i rzadko przy niej zagłębione, przy kielichu zagłębienie jest częstsze choć także nie jest regułą. W miąższu grusz jest zawsze pewna liczba komórek kamiennych. Skórka jest gruba ziarnista, zielona, żółta lub brązowa, często ordzawiona. Oś owocu, na długim odcinku jest zmięśniała, często pełna (w przeciwieństwie do jabłoni), a komory nasienne zamknięte.

Ekologia
Rosną zarówno na stanowiskach zacienionych jak i słonecznych, pojedynczo lub w grupach. W Kaukazie tworzą gęste zarośla i lasy. Zajmują bardzo różne siedliska, suche, świeże i wilgotne, większość gatunków preferuje siedliska żyzne i ciepłe. Grusze są w wysokim stopniu odporne na zapylenie i zawartość dwutlenku siarki w powietrzu.

Systematyka
Pozycja systematyczna według Angiosperm Phylogeny Website (2001...):
Rodzaj z plemienia Pyreae, podrodziny Spiraeoideae (dawniej Pomoideae) z rodziny różowatych Rosaceae, rzędu różowców Rosales w obrębie kladu różowych obejmującego część roślin okrytonasiennych.

Pozycja rodzaju w systemie Reveala (1993–1999)
Gromada okrytonasienne (Magnoliophyta Cronquist), podgromada Magnoliophytina Frohne & U. Jensen ex Reveal, klasa Rosopsida Batsch, podklasa różowe (Rosidae Takht.), nadrząd Rosanae Takht., rząd różowce (Rosales Perleb), podrząd Rosineae Erchb., rodzina różowate (Rosaceae Juss.), podrodzina Pyroideae Burnett, plemię Pyreae Baill., podplemię Pyrinae Dumort., rodzaj grusza (Pyrus L.).

Gatunki flory Polski:
grusza polna, g. dzika (Pyrus pyraster (L.) Burgsd.)
grusza pospolita (Pyrus communis L., syn. Pirus communis L.) – antropofit zadomowiony
grusza kaukaska (P. caucasica Federov.) – gatunek uprawiany
grusza ussuryjska (Pyrus ussuriensis Maxim.) – gatunek uprawiany
grusza śnieżna (Pyrus nivalis Jacq.) – gatunek uprawiany
grusza wierzbolistna (Pyrus salicifolia Pall.) – gatunek uprawiany
Pozostałe gatunki
grusza brzozolistna (Pyrus betulifolia Bunge.)
grusza chińska (Pyrus pyrifolia (Burm.f.) Nakai)
grusza drobnoowocowa (Pyrus calleryana Decne.)
grusza himalajska (Pyrus pashia Buch.-Ham.ex D.Don)
grusza migdałowata (Pyrus amygdaliformis Vill.)
grusza oliwnikowa (Pyrus elaeagrifolia Pall.)
grusza Regela (Pyrus regelii Rehder)
grusza syryjska (Pyrus syriaca Boiss.)
grusza szałwiolistna (Pyrus salvifolia DC.)
grusza tajwańska (Pyrus taiwanensis Iketani& H.Ohashi)
Pyrus boissieriana Buhse
Pyrus ×canescens Spach.
Pyrus complexa Rubtzov
Pyrus cordata Desv.
Pyrus cossonii Rehder
Pyrus dimorphophylla Makino
Pyrus elaeagrifolia subsp.kotschyana (Boiss.ex Decne.) Browicz
Pyrus fauriei C.K.Schneid.
Pyrus gharbiana Trab.
Pyrus glabra Boiss.
Pyrus hondoensis Kikuchi & Nakai
Pyrus koehnei C.K.Schneid.
Pyrus korshinskyi Litv.
Pyrus ×lecontei Rehder
Pyrus mamorensis Trab.
Pyrus ×michauxii Bosc ex Poir.
Pyrus ×phaeocarpa Rehder
Pyrus pseudopashia T.T.Yu
Pyrus ×serrulata Rehder
Pyrus turcomanica Maleev
Pyrus xerophila T.T.Yu



Bibliografia
