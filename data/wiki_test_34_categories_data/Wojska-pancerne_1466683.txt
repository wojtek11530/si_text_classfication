Samodzielna Kompania Czołgów R-35'''  – pododdział czołgów Wojska Polskiego II RP improwizowany w trakcie kampanii wrześniowej 1939 r.

Pododdział zorganizowany został w dniach 14-15 września 1939 r. w Kiwercach z pozostałości 12 Batalionu Pancernego i Ośrodka Zapasowego Broni Pancernych nr 1, ewakuowanego z Warszawy.  Dowództwo pododdziału nazwanego półkompanią objął por. Józef Jakubowicz. 

Na uzbrojeniu kompanii znalazły się dwa z czterech czołgów Renault R-35 12  Batalionu Pancernego oraz trzy czołgi R-35 i Hotchkiss H-35 z Biura Badań Technicznych Broni Pancernej . Pozostałe dwa czołgi R-35 z Łucka nie nadawały się do eksploatacji. Z czołgów tych utworzono dwa plutony. Załogi obsadzono podchorążymi Szkoły Podchorążych Broni Pancernych z Modlina. Ponadto zorganizowano drużynę techniczno-gospodarczą, która posiadała 4 samochody osobowe, 5 samochodów ciężarowych, jedną cysternę przerobioną z polewaczki i 3 motocykle.

16 września kompania podporządkowana została gen. bryg. Stefanowi Strzemieńskiemu, dowódcy Grupy operacyjnej „Dubno” . W dniach 17-19 września pododdział  przemieścił się przez Horochów i Radziechów do Buska. 19 września wraz z ułanami oczyścił miejscowość Krasne z ukraińskich nacjonalistów. Następnego dnia  w pobliskich lasach stoczył walkę z sowieckim oddziałem pancerno-motorowym. W walce tej stracono jeden czołg wraz z załogą. Drugi czołg spalono z powodu zużycia i braku części zamiennych. 

22 września kompania wspierała natarcie kompanii strzeleckiej z Batalionu "Kraków" na wzgórza koło wsi Polskie Łany opanowane przez Wehrmacht. Tego samego dnia odpierała atak niemiecki na Kamionkę Strumiłową. W trakcie walk pododdział uratował 4 baterię 40 Pułku Artylerii Lekkiej oraz zniszczył jeden i unieszkodliwił dwa niemieckie czołgi, tracąc jeden własny.

23 września kompania osłaniała przemarsz artylerii Grupy „Dubno”  do Mostów Wielkich. Z Mostów pododdział przemieścił się przez Bełz,  Uhnowo, Tyszowiec do Grabowa, gdzie na postoju spalony został przedostatni czołg. Następnego dnia zniszczony został ostatni z posiadanych wozów pancernych.  29 września we wsi Filipówka kompania została rozwiązana .

Obsada personalna
dowódca – por. Józef Jakubowicz z OZ Br. Panc. Nr 1
zastępca dowódcy – por. rez. inż. Witold Rychter z OZ Br. Panc. Nr 1
dowódca plutonu – ppor. rez. inż. Mieczysław Starorypiński
dowódca plutonu – sierż. pchor. Zbigniew Piasecki
dowódca czołgu – plut. pchor. Witold Pietraszewski (zginął 20.IX)
dowódca czołgu – plut. pchor. Jerzy Bubley (zginął 22.IX)
kierowca czołgu – plut. pchor. Wiesław Rohn (ranny 22.IX)
dowódca czołgu – pchor. S. Głowacki
dowódca drużyny techniczno-gospodarczej - ?

czołgi
zniszczony 20.IX przez sowietów
spalony 20.IX przez załogę po walce z sowietami
zniszczony 22.IX przez Niemców
spalony 24.IX przez załogę
zniszczony 25.IX przez załogę


Bibliografia
Rajmund Szubański, Polska broń pancerna 1939, Wydawnictwo Ministerstwa Obrony Narodowej, Warszawa 1989, wyd. II poprawione i uzupełnione, ISBN 83-11-07660-X, s. 265-267.
Adam Jońca, Rajmund Szubański, Jan Tarczyński, Wrzesień 1939. Pojazdy Wojska Polskiego. Barwa i broń, Wydawnictwa Komunikacji i Łączności, Warszawa 1990, ISBN 83-206-0847-3, s. 65.
Ludwik Głowacki, Działania wojenne na Lubelszczyźnie w roku 1939, Wydawnictwo Lubelskie, wyd. II, Warszawa 1986, ISBN 83-222-0377-2, s. 371.






