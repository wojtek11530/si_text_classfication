'''7 Dywizja Pancerna (niem. ''7. Panzer-Division) – niemiecka dywizja pancerna z okresu II wojny światowej, zwana Dywizją Duchów (niem. Gespensterdivision) ze względu na szybkość przemieszczania się i nieprzewidywalność, przez którą często nawet niemieckie dowództwo nie wiedziało, gdzie obecnie znajduje się oddział.

Historia
Dywizja została sformowana w Gerze na podstawie rozkazu z dnia 18 października 1939 roku po przeformowaniu 2 Dywizji Lekkiej.

Pod koniec 1939 roku została przerzucona na zachód Niemiec, gdzie początkowo znajdowała się w odwodzie. W maju 1940 roku weszła w skład Grupy Pancernej Kleista i w składzie tej grupy wzięła udział w walkach we Francji. Po zakończeniu działań bojowych pozostała na terenie Francji do lutego 1941 roku. Następnie została przerzucona do Niemiec.


W maju 1941 roku weszła w skład 3 Grupy Pancernej i wraz z nią w czerwcu 1941 roku wzięła udział w w ataku na Związek Radziecki w składzie Grupy Armii „Środek”. Wzięła udział w walkach pod Smoleńskiem, Wiaźmą, Rżewem. W czasie tych walk poniosła znaczne straty w ludziach i sprzęcie. 

W lipcu 1942 roku została wycofana z frontu wschodniego i przerzucona do Francji, gdzie została uzupełniona. W tym czasie uczestniczyła w zajęciu nieokupowanej części Francji. 

W grudniu 1942 roku ponownie skierowana na front wschodni, gdzie weszła w skład 1 Armii Pancernej Grupy Armii „Don”. Wzięła udział w walkach pod Biełgorodem oraz pod Charkowem. Następnie walczyła na Ukrainie. W sierpniu 1944 roku została skierowana do Kurlandii, gdzie walczyła do stycznia 1945 roku, ponosząc znaczne straty. 

W lutym 1945 roku po przerzuceniu do Prus Wschodnich weszła w skład Grupy Armii „Wisła”. Została rozbita w walkach na Pomorzu, część jednostek ewakuowano na Hel, a część wycofała się do wschodnich Niemiec, gdzie skapitulowała niedaleko Schwerina w maju 1945 roku. 

Dowódcy

gen. por. Georg Stumme (1939 – 1940)
gen. mjr Erwin Rommel (1940 – 1941)
gen. por. Hans von Funck (1941 – 1943)
gen. mjr Hasso von Manteuffel (1943 – 1944)
gen. mjr Adelbert Schulz (1944)
gen. mjr Karl Mauss (1944)
płk Gerhard Schmidhuber (1944)
gen. mjr Karl Mauss (1944 – 1945)
płk Hans Christern (1945)

Skład
1940
25 pułk pancerny (Panzer-Regiment 25'')
66 batalion pancerny (Panzer-Abteilung 66'')
7 Brygada Strzelców (Schützen-Brigade 7'')
6 pułk strzelców (Schützen-Regiment 6'')
7 pułk strzelców (Schützen-Regiment 7'')
7 batalion motocyklowy (Kradschützen-Bataillon 7'')
705 ciężka kompania broni wsparcia (Schwere Infanterie-Geschütz-Kompanie 705'')
78 pułk artylerii (Artillerie-Regiment 78'')
37 batalion rozpoznawczy (Aufklärungs-Abteilung 37'')
42 batalion przeciwpancerny (Panzerjäger-Abteilung 42'')
58 batalion pionierów (Pionier-Bataillon 58'')
83 batalion łączności (Nachrichten-Abteilung 83'')
1943
25 pułk pancerny (Panzer-Regiment 25'')
6 pułk grenadierów pancernych (Panzer-Grenadier-Regiment 6'')
7 pułk grenadierów pancernych (Panzer-Grenadier-Regiment 7'')
78 pułk artylerii pancernej (Panzer-Artillerie-Regiment 78'')
7 pancerny batalion rozpoznawczy (Panzer-Aufklärungs-Abteilung 7'')
296 dywizjon artylerii przeciwlotniczej (Heeres-Flak-Artillerie-Abteilung 296'')
42 dywizjon niszczycieli czołgów (Panzerjäger-Abteilung 42'')
58 pancerny batalion pionierów (Panzer-Pionier-Bataillon 58'')
83 pancerny batalion łączności (Panzer-Nachrichten-Abteilung 83'')

Ciekawostki
7 Dywizja Pancerna pod dowództwem Rommla zyskała miano Dywizji Duchów (niem. Gespensterdivision) dzięki niezwykłej prędkości z jaką posuwała się w głąb Francji oraz ze względu na trudności z określeniem ich położenia, nawet przez niemieckie dowództwo. Rommel często zrywał komunikację z dowództwem, aby mu nie przeszkadzano podczas działań. Rommel opisywał kampanie we Francji w listach do żony jako "błyskawiczne Tour de France". Na podstawie tych wiadomości szwedzki zespół power metalowy Sabaton napisał piosenkę Ghost Division.
Bibliografia
