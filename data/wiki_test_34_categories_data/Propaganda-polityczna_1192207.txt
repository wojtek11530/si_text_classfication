Wizerunek polityczny, image polityczny jest to obraz, kształt, wyobrażenie sylwetki politycznej jednostki, grupy, organizacji lub instytucji, powstający w świadomości odbiorców. Wizerunek polityczny zawiera elementy wartościujące, które wpływają na decyzje i działania podejmowane przez inne podmioty.

Cele tworzenia wizerunku politycznego
Tworzenie pozytywnego lub negatywnego wizerunku politycznego sięga najstarszych okresów cywilizacji, odkąd w grupach społecznych tworzyła się jakakolwiek władza; chodziło o np.: 
nadawanie boskiego charakteru władcy,
podkreślanie dystansu dzielącego władcę od reszty społeczeństwa, pospólstwa, 
a osiągano to poprzez:
budowanie okazałych i niedostępnych budowli na siedzibę władcy, 
tworzenie nimbu tajemniczości wokół władcy, 
budowanie przeświadczenia o jego nieomylności. 

Dzięki stworzeniu właściwego wizerunku politycznego władcy możliwe było utrzymanie, utrwalenie władzy oraz poszerzanie kręgu jej oddziaływania politycznego, ekonomicznego, kulturalnego.

Podmioty tworzące wizerunek polityczny
Wraz z rozwojem parlamentaryzmu i demokracji wokół polityków zaczęły pojawiać się grupy agitacyjno-propagandowe. Również systemy totalitarne dbały o wizerunek swoich polityków i go kształtowały.
Aktualnie tworzeniem wizerunku zajmują się zespoły specjalistów, głównie dlatego, aby maksymalnie ograniczyć przypadkowość lub kompromitację polityka, np. kandydata w wyborach parlamentarnych. Zespoły te tworzą obraz, wykorzystując w tym celu techniki manipulacyjne, przejęte w dużej mierze od specjalistów zajmujących się sprzedażą towarów. Obszar polityki traktują jak rynek, a podmioty polityczne jak towary.
Nad wizerunkiem dzisiejszych polityków w kampaniach wyborczych czuwają sztaby wyborcze, składające się ze specjalistów, takich jak: psycholodzy, wizażyści, socjologowie, politolodzy, kosmetycy, scenografowie, itd.

Przełomowe znaczenie, związane z przeniesieniem wzorów reklamowania produktów przemysłowych do polityki, miała kampania prezydencka Richarda Milhousa Nixona w 1968 roku.

Proces tworzenia wizerunku politycznego kandydata przekształcił się w widowisko reklamowe, a polityk startujący w wyborach stał się „towarem”, który dane ugrupowanie polityczne stara się jak najlepiej ”sprzedać”.

Teoretyczna znajomość mechanizmów kreowania jednostki pozwoliła na działania, które przynosiły kandydatom sukces polityczny. Złemu kandydatowi nie pomoże nawet najlepsza kampania wyborcza i utworzenie najciekawszego wizerunku, natomiast źle przeprowadzona kampania może pogrzebać szansę nawet bardzo dobrego kandydata.

Wyznaczniki wizerunku polityka
Podstawą działania wielu zespołów specjalistów jest kreowanie wizerunku polityka zgodnie z nastrojami opinii publicznej, jej wyobrażeniami o przyszłości np. kraju, polityki gospodarczej, jak również przewidzenie takich drobnych zdarzeń, które mogą w znaczący sposób wpłynąć na pozytywny wizerunek polityka lub negatywny wizerunek jego przeciwnika.

Bibliografia
E. Aronson, "Człowiek istota społeczna", Warszawa 1995
Z.J. Pietraś, "Decydowanie polityczne", Warszawa 1998
red. A. Antoszewski, R. Herbut, "Leksykon politologii ''", Warszawa 1999

Zobacz też
marketing polityczny
marketing narracyjny


