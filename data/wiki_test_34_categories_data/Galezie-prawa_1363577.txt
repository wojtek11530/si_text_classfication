Baltazar (Balcer) Strawiński (zm. 1633) – ciwun i horodniczy trocki (1598), poseł na sejmy (1598, 1620), deputat na Trybunał Skarbowy (1607), starosta mozyrski (1620), kasztelan brzeski (1624-1627), następnie smoleński, wojewoda miński (1631-1633).

Należał do rodu Strawińskich herbu Sulima, osiadłego w powiecie mozyrskim. Z rodziny tej wywodzili się później znani rosyjscy muzycy: Fiodor, Jurij i Igor Strawińscy. 

Baltazar Strawiński miał trzech rodzonych braci: Marcina, kasztelana mińskiego, Erazma, pułkownika, wieloletniego jeńca rosyjskiego i podkomorzego siewierskiego oraz Krzysztofa, sędziego ziemskiego trockiego. Był wyznawcą katolicyzmu i fundatorem pierwszego kościoła (fary) w Mozyrzu (1616) r.

W 1616 r. został przez sejm mianowany jednym z komisarzy, którzy jako doradcy towarzyszyli królewiczowi Władysławowi w wyprawie na Moskwę (1617). Wybrany został także członkiem rady wojennej przy hetmanie Janie Karolu Chodkiewiczu podczas wyprawy chocimskiej (1621).

Był elektorem Władysława IV Wazy z województwa mińskiego w 1632 roku.  

Właściciel m.in. Żydziszek, Kietowiszek i Dudzicz, które po jego bezpotomnej śmierci odziedziczyli dalsi krewni.






  
 













