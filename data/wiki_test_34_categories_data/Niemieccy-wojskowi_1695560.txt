Jan Piotr Hrynkowski (ur. 15 czerwca 1891 w Żelechowie k. Lwowa, zm. 21 marca 1971 w Krakowie) – polski malarz, grafik i scenograf.

Studiował w krakowskiej Akademii Sztuk Pięknych malarstwo u Józefa Pankiewicza i rzeźbę u Konstantego Laszczki, dyplom otrzymał w 1913. W 1914 zaciągnął się do 1 Brygady Legionów Polskich, został zaszeregowany do 4 kompanii 1 baonu 1 Pułku Piechoty, a następnie w 1 Pułku Artylerii. Po przejściu do rezerwy związał się z grupą krakowskich formistów. Od 1921 przez pięć lat przebywał w Paryżu, studiując u André Lothe. Po powrocie do Krakowa był jednym z twórców ugrupowania Jednoróg. Od 1926 pracował jako scenograf w Teatrze im. Juliusza Słowackiego w Krakowie, od 1942 związany z działającym w Kawiarni Plastyków jawnym Teatrem Lalkowym Brzdąc. W 1944 przedostał się do Warszawy i walczył w powstaniu warszawskim w szeregach Batalionu Zośka. Po 1945 był scenografem w Teatrze Śląskim im. Stanisława Wyspiańskiego, od 1952 do 1955 w Starym Teatrze w Krakowie a od 1955 do 1963 w Teatrze Zagłębia w Sosnowcu.

Bibliografia
Zofia Baranowicz, Polska awangarda artystyczna, Wydawnictwa Artystyczne i Filmowe, Warszawa 1979, ISBN 83-221-0074-4.
.
Słownik Biograficzny Teatru Polskiego 1900-1980, t. II s. 257, Warszawa: PWN, 1994 ISBN 83-01-11260-3.












