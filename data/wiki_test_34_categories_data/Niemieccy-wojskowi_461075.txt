
Ludwig Friedrich Alexander von Württemberg (ros. '' Людвиг Фридрих Александр Вюртембергский), spolszczany jako Ludwik Fryderyk Aleksander Wirtemberski (ur. 30 sierpnia 1756 w Trzebiatowie, zm. 30 września 1817 Kirchheim unter Teck) – książę Wirtembergii i do 1802 r. – Montbéliard, generał en chef całej armii litewskiej na początku wojny polsko-rosyjskiej 1792, generał lejtnant komenderujący Dywizją Małopolską w latach 1790–1792, generał major wojsk pruskich, generał kawalerii armii Imperium Rosyjskiego od 1795 roku, feldmarszałek wirtemberski.

Życiorys
Jego ojcem był Fryderyk Eugeniusz Wirtemberski, matką pruska księżniczka Fryderyka Zofia, był więc siostrzeńcem króla pruskiego Fryderyka II Wielkiego. Brat króla Fryderyka I Wirtemberskiego oraz carycy Marii Fiodorownej. Służył w armii pruskiej, gdzie doszedł do rangi generała majora. Dzięki małżeństwu z późniejszą pisarką Marią Czartoryską (córką twórczyni romantycznych Puław, Izabeli z Flemingów Czartoryskiej) uzyskał polski indygenat. Następnie, w 1790 roku, król mianował go generałem lejtnantem. 

W czasie wojny polsko-rosyjskiej 1792 okazał się jednak zdrajcą, zależnym od spokrewnionych z nim obcych dworów, umyślnie zaniedbując przygotowania do walki pod pozorem ciężkiej choroby – pomiędzy atakami febry miały mu dolegać 30-godzinne konwulsje i dreszcze. W ręce polskie w Łomży dostała się jego korespondencja z Prusami, w której pisał, że jego niedyspozycja jest udawana, a on sam nie będzie stawiał oporu uderzającej na Rzeczpospolitą armii rosyjskiej. Po ujawnieniu tej korespondencji ozdrowiały książę ruszył od razu do swoich obowiązków względem korpusu litewskiego, jednak 1 czerwca 1792 r. został zdymisjonowany. Na wieść o jego zdradzie Maria Czartoryska przysłała mu list rozwodowy. 

Para miała jednego syna księcia Adama Wirtemberskiego (1792-1847).

28 stycznia 1797 roku ożenił się ponownie z Henriettą von Nassau-Weilburg i zamieszkał w pałacu Wallisów na Wolanach w hrabstwie kłodzkim. Para miała 5 dzieci:
Maria Dorota Wirtemberska (1797-1855) – żona arcyksięcia Józefa Habsburga, palatyna Węgier (1776-1847), protoplastka Jana Karola z Hiszpanii
Amelia Wirtemberska (1799-1848) – żona księcia Józefa Wettyna z Saksonii-Altenburga (1789-1868), protoplastka królów Grecji, Filipa Mountbattena, małżonka królowej Elżbiety II i Zofii, żony Jana Karola Hiszpańskiego
Paulina Wirtemberska (1800-1873) – wyszła za mąż w 1820 za swojego kuzyna króla Wilhelma I Wirtemberskiego
Elżbieta Aleksandra Wirtemberska (1802-1864) – żona księcia Wilhelma Ludwika Augusta Badeńskiego (1792-1859),
Aleksander Wirtemberski (1804-1885) – ożenił się z Claudine Rhédey von Kis-Rhéde (związek morganatyczny), książę Wirtembergii; jego dzieci otrzymały tytuł książąt Teck od króla Wilhelma I Wirtemberskiego, poprzez Franciszka (1837-1900), ojca Marii Teck, przodek królowej Elżbiety II. 

W 1798 r. kupił majątek w Wolanach. Był krótko namiestnikiem Rygi. Zgodnie z życzeniem króla cała rodzina w 1807 r. musiała wrócić do Wirtembergii.

Zmarł w wieku 61 lat w Kirchheim unter Teck niedaleko Stuttgartu.

Był protektorem i członkiem honorowym lóż wolnomularskich Augusta zu goldenen Krone i Julius zu Eintracht w 1775 roku.



Bibliografia
Adam Wolański, Wojna polsko-rosyjska 1792 r.'', Warszawa 1996, ISBN 83-85218-48-3.


















