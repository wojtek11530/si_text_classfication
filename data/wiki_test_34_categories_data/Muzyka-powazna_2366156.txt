Leonid Sagałow (ur. 1910 w Charkowie; zm. 1940 w Moskwie) – radziecki pianista, laureat VI nagrody na II Międzynarodowym Konkursie Pianistycznym im. Fryderyka Chopina.

Życiorys
Edukację muzyczną na kierunku fortepian zdobył w Charkowie. Ukończył szkołę muzyczną, by następnie podjąć studia w Instytucie Muzyczno-Dramatycznym w klasie profesorów Łucienka i Mikołaja Polewskiego. W 1932 roku zdobył VI miejsce w II Konkursie Chopinowskim. Udział w konkursie przyczynił się do tego, że zaczął być zapraszany do wielu krajów Europy. W 1932 roku dał dwa koncerty także w Warszawie. Gdy powrócił do ZSRR, rozpoczął działalność estradową i pracę pedagogiczną. Występował m.in. w Charkowie i Kijowie. W 1939 roku został profesorem w klasie fortepianu Konserwatorium Charkowskiego.

W jego repertuarze znajdowały się utwory m.in. Chopina, Mozarta i Liszta.

W 1940 roku przeniósł się do Moskwy, gdzie zmarł z nieznanych powodów.

Bibliografia == 
S. Dybowski, Laureaci Konkursów Chopinowskich w Warszawie, wyd. Selene, Warszawa 2005, s. 70–71.






