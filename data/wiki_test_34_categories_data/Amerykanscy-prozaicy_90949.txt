Mario Gianluigi Puzo (ur. 15 października 1920, zm. 2 lipca 1999) – amerykański powieściopisarz pochodzenia włoskiego.

Znany przede wszystkim ze swoich książek opisujących sycylijską mafię. Najsłynniejsza z nich, Ojciec chrzestny, opublikowana w 1969 roku, stała się tematem scenariusza filmu nakręconego w roku 1972 przez Francisa Forda Coppolę, z Marlonem Brando i Alem Pacino w rolach głównych. Film zdobył trzy Oscary: za najlepszy film, najlepszego aktora pierwszoplanowego i najlepszy scenariusz. Książka została sprzedana w nakładzie dwudziestu pięciu milionów egzemplarzy i przetłumaczona na kilkadziesiąt języków.

Puzo urodził się w rodzinie włoskich imigrantów w nowojorskiej dzielnicy Hell's Kitchen. Jego ojciec był zawiadowcą kolei. Mieszkał z sześciorgiem rodzeństwa przy stacji kolejowej. Podczas II wojny światowej Puzo służył w Siłach Powietrznych Armii Stanów Zjednoczonych. Po zakończeniu wojny pracował w Niemczech jako cywilny publicysta prasowy dla Sił Powietrznych.

W 1946 roku poślubił Erikę Linę Broske i miał z nią pięcioro dzieci: Anthony'ego, Josepha, Dorothy Ann, Virginię i Eugene. Pierwsza książka Mario Puzo: Mroczna arena, pojawiła się w 1955 roku, kiedy miał 35 lat.
Od 1963 roku pracował jako wolny dziennikarz i pisarz. Pisał do magazynów dla panów, publikował recenzje książek, opowiadania i artykuły w: "Redbook", "Holiday", "Book World", a także "New York Times". W 1965 roku ukazała się Dziesiąta Aleja. Żadna z tych dwóch książek nie przyniosła mu korzyści finansowych, jednakże obie z nich otrzymały dobre recenzje krytyków.
Po kosztownym leczeniu szpitalnym pęcherzyka żółciowego Puzo zdecydował się napisać książkę, która odniesie jakiś sukces kasowy. Podczas pracy jako reporter słyszał wiele anegdot i opowiastek na temat mafii i zaczął zbierać materiały o Cosa Nostrze ze wschodniej części wybrzeża.
Mario Puzo zmarł 2 lipca 1999 w Bay Shore w Long Island z powodu wady serca.

Bibliografia
Mroczna arena (The Dark Arena) – 1955
Dziesiąta Aleja/Mamma Lucia (The Fortunate Pilgrim) – 1965
The Runaway Summer of Davie Shaw – 1966
Sześć grobów do Monachium (Six Graves to Munich) – 1967 (pod pseudonimem Mario Cleri)
Ojciec chrzestny (The Godfather) – 1969
Głupcy umierają (Fools Die) – 1978
Sycylijczyk (The Sicilian) – 1984
Czwarty K (The Fourth K) – 1991
Ostatni Don (The Last Don) – 1996
Omerta – 2000
Rodzina Borgiów (The Family) – dokończona już po śmierci przez towarzyszkę życia Carol Gino, 2001

Filmografia
Ojciec chrzestny – 1972
Trzęsienie ziemi – 1974
Ojciec chrzestny II – 1974
Superman – 1978
Superman II – 1980
Cotton Club – 1984
Sycylijczyk – 1987
Mamma Lucia – 1988
Ojciec chrzestny III – 1990
Kolumb Odkrywca – 1992
Ostatni Don – 1997











