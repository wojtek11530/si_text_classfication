Bogusław Gruchała (ur. 1933) - polski komandor dyplomowany, morski oficer pokładowy niszczycieli i inżynier techniki nawigacji. W latach 1953-1991 służył w Marynarce Wojennej i dowodził ORP "Grom", ORP "Warszawa" oraz 3 Flotyllą Okrętów. Służbę wojskową zakończył na stanowisku szefa Zarządu Szkolenia Morskiego Dowództwa Marynarki Wojennej.

Wykształcenie
Bogusław Piotr Gruchała urodził się w 1933 w Strzemieszycach. W latach 1953-1957 ukończył Wydział Pokładowy Oficerskiej Szkoły Marynarki Wojennej w Gdyni. W Wyższej Szkole Marynarki Wojennej w Gdyni odbył Wyższy Kurs Doskonalenia Oficerów w specjalności artyleria morska (1961), uzyskał zaocznie tytuł inżyniera nawigatora statku morskiego (1967) oraz zaliczył podyplomowe studia dowódcze (1973). Jest również absolwentem kursu z zakresu walki radioelektronicznej w Akademii Marynarki Wojennej ZSRR (1982).

Służba wojskowa
Od 1957 do 1973 służył w Gdyni na niszczycielach, do 1971 w 7 dywizjonie niszczycieli, a następnie w 3 Flotylli Okrętów. Początkowo pływał w załodze okrętu projektu 30bis ORP "Grom", na którym był kolejno dowódcą grupy artylerii (1957-1961), zastępcą dowódcy okrętu (1961-1964) i dowódcą okrętu (1964-1970). W 1970 został dowódcą niszczyciela rakietowego projektu 56AE ORP "Warszawa".

W latach 1973-1987 pełnił służbę w Dowództwie 3. Flotylli Okrętów i zajmował kolejno stanowiska starszego oficera flagowego artylerii, szefa Wydziału Operacyjno-Szkoleniowego - zastępcy szefa Sztabu ds. operacyjno-szkoleniowych, zastępcy dowódcy ds. liniowych, szefa Sztabu - I zastępcy dowódcy oraz dowódcy tej jednostki. Od 1987 do 1991 był szefem Zarządu Szkolenia Morskiego w Dowództwie Marynarki Wojennej w Gdyni, po czym zakończył zawodową służbę wojskową. 

Awansował kolejno na stopnie oficerskie:



Odznaczenia
Krzyż Oficerski Orderu Odrodzenia Polski
Krzyż Kawalerski Orderu Odrodzenia Polski
Złoty Krzyż Zasługi
Złoty Medal "Siły Zbrojne w Służbie Ojczyzny"
Srebrny Medal Siły Zbrojne w Służbie Ojczyzny
Brązowy Medal Siły Zbrojne w Służbie Ojczyzny
Złoty Medal "Za Zasługi dla Obronności Kraju"

Bibliografia
Kmdr por. mgr inż. Ryszard Demczuk, kmdr mgr inż. Czesław Dyrcz, kmdr ppor. mgr inż. Bogusław Iwaniak, por. mar. mgr inż. Jarosław Keplin, kmdr por. mgr Walter Pater, ppor. mar. mgr Aleksandra Perycz-Szczepańska, kmdr ppor. mgr inż. Jarosław Ziemiański. "Przegląd Morski." Wyd. Marzec 2001. Nr 3/2001.'' Redakcja Czasopism Marynarki Wojennej. Gdynia 2001, 
Kmdr mgr inż. Ryszard Demczuk, kmdr por. mgr inż. Bogusław Iwaniak, kmdr por. Mirosław Jurkowlaniec, st. bosm. Grzegorz Kamiński, kmdr ppor. mgr inż. Jarosław Keplin, kmdr por. rez. Bogdan Kurel, kmdr ppor. Wiesław Ładniak, por. Piotr Pacek, kmdr por. rez. mgr Walter Pater, kmdr ppor. Andrzej Rejent, por. mar. Grzegorz Skwarek, kmdr ppor. Dariusz Zakrzewski. "Przegląd Morski." Wyd. Marzec 2006. Nr 3/2006.'' Redakcja Czasopism Marynarki Wojennej. Gdynia 2006, 

----














