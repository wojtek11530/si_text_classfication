BLIRT SA (BioLab Innovative Research Technologies) – polskie biotechnologiczne badawczo-rozwojowe przedsiębiorstwo z siedzibą w Gdańsku. Prowadzi badania w zakresie biotechnologii medycznej i farmaceutycznej, kierując ofertę głównie do sektora farmaceutycznego i medycznego.

Spółka akcyjna założona w 2008 od 16 marca 2011 jest notowana na Giełdzie Papierów Wartościowych w Warszawie na rynku NewConnect.

Badania prowadzone przez laboratoria BLIRT skupiają się wokół innowacyjnej enzymologii i biokatalizy, procesów fermentacyjnych oraz miniaturyzacji układów z wykorzystaniem osiągnięć nanotechnologii i biotechnologii. Przedsiębiorstwo zajmuje się też badaniami DNA, otrzymywaniem genów, produkcją białek (w tym przeciwciał), sprzedażą usług biotechnologicznych, realizacją projektów badawczo–rozwojowych na zlecenie (outsourcing badań) oraz prowadzeniem własnych komercyjnych projektów badawczo-rozwojowych. W zakresie outsourcingu badań firma oferuje procesy w fazie przedklinicznych testów laboratoryjnych: konstrukcję cząsteczki leku, syntezę, testy in vitro oraz procesy analityczne w wybranych etapach testów w fazie klinicznej badań. Blirt prowadzi też badania nad płynem do przechowywania narządów ludzkich przeznaczonych do przeszczepu.

W 2013 BLIRT SA uhonorowano w ramach 3. edycji konkursu dla polskich liderów innowacji organizowanego przez Polską Agencję Rozwoju Przedsiębiorczości (PARP)  dwiema głównymi nagrodami w kategoriach:
„Innowacyjny Projekt Rozwiązujący Ważny Społecznie Problem” za opracowanie nowych związków mogących stanowić przełom w leczeniu infekcji grzybiczych, jednych z najgroźniejszych chorób zakaźnych dzisiejszych czasów. Substancje przeciwgrzybicze (nowe, ulepszone pochodne nystatyny A1 i amfoterycyny B) zostały opracowane pod kierunkiem profesora Edwarda Borowskiego, rozpoznawalnego w świecie specjalisty w zakresie chemii leków, posiadającego w swoim dorobku 70 patentów, oraz zespołu naukowców BLIRT SA wywodzących się z Politechniki Gdańskiej mogą znaleźć zastosowanie zarówno w przemyśle farmaceutycznym jak i kosmetycznym. Badania in vitro i in vivo, prowadzone przez międzynarodowych specjalistów, potwierdziły ich obniżoną toksyczność dla człowieka przy jednoczesnym wzmocnieniu działania grzybobójczego względem związków wyjściowych. 
„Współpraca Biznesu z Nauką” nagrodę główną otrzymał projekt cząsteczki przeciwnowotworowej, która ma być stosowana w terapii lekoopornych nowotworów. Polska Agencja Rozwoju Przedsiębiorczości uznała, że badania te mogą przynieść przełom w terapii wielolekoopornych nowotworów i pozwolić na zatrzymanie groźnego trendu uodporniania się nowotworów na istniejące leki. 









