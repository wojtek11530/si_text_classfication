AgustaWestland AW149''' – wielozadaniowy śmigłowiec wyprodukowany przez firmę AgustaWestland, przeznaczony do wypełniania zadań transportowych, wsparcia pola walki, ratownictwa bojowego i morskiego oraz maszyn dowodzenia. Śmigłowiec jest powiększoną wersją śmigłowca AgustaWestland AW139.

Historia
AW149 powstał jako odpowiedź firmy na zamówienie przez siły zbrojne Włoch na nowy śmigłowiec ratowniczy. Do tej pory AgustaWestland oferowała maszyny lekkie typu AW109 LUH i ciężkie AW101. Pomiędzy nimi był średni śmigłowiec AW139M, którego głównym polem działania była jednak służba cywilna oraz 6-tonowy AgustaWestland AW159. Koncepcji budowy AW149 przyświecała myśl opracowania średniego śmigłowca transportowego, zdecydowanie lepiej radzącego sobie na współczesnym polu walki niż AW139, o większej ładowności niż AW159, o podobnych możliwościach bojowych jak NHI NH90 (w którego produkcji AgustaWestland ma również swój udział), ale tańszego od niego w eksploatacji, a co za tym idzie będącego zdecydowanie korzystniejszym wyborem dla potencjalnych użytkowników cywilnych. Podczas Międzynarodowych Pokazów Lotniczych Farnborough International Airshow, odbywających się tradycyjnie w Farnborough, w 2006 roku ujawniono publicznie informację o rozpoczęciu prac nad nowym śmigłowcem. Prace nad nową maszyną koncentrowały się w dwóch ośrodkach firmy, w brytyjskim Yeovil prowadzono prace konstruktorskie, a sam prototyp budowano we włoskim Cascina Costa. Tam również gotowa maszyna po raz pierwszy wzbiła się w powietrze 13 listopada 2009 roku. Za jej sterami siedział szef pilotów doświadczalnych firmy Giuseppe Lo Coco, który odbył 20-minutowy lot. Jak do tej pory brak oficjalnych zamówień na AW149. AgustaWestland bierze udział w konkursie na nowy wielozadaniowy śmigłowiec dla Sił Zbrojnych Republiki Turcji (TUHP/Turkish Utility Helicopter Programme). Prawdopodobnie weźmie również udział w przetargu na śmigłowiec wielozadaniowy dla Wojsk Lądowych, Marynarki Wojennej i Sił Powietrznych Rzeczypospolitej Polskiej, ogłoszony 29 marca 2012 r.

Konstrukcja
Duży udział w konstrukcji płatowca AW149 odgrywają kompozyty. Dojście do kabiny ładunkowej, w której może pomieścić się 15 żołnierzy z wyposażeniem lub maksymalnie 18 osób, zapewniają duże przesuwane drzwi. W wersji medycznej możliwe jest przewożenie sześciu rannych na noszach i sześciu osób na fotelach. Za kabiną ładunkową znajduje się zbiornik paliwa. Fotele obydwu pilotów są opancerzone. Śmigłowiec posiada trójpodporowe podwozie, częściowo chowane w locie. Przednie, składające się z dwóch kół, chowane jest w kadłub, główne (dwa golenie z pojedynczymi kołami) do bocznych owiewek po obu stronach kadłuba. Napęd stanowią dwa silniki turbowałowe GE CT7-2E1 wyposażone w elektroniczny układ sterowania FADEC. W pierwszym prototypie zastosowano silniki PWC PT6C-67C z AW139. Śmigłowiec ma pięciołopatowy wirnik z możliwością zastosowania instalacji przeciwoblodzeniowej. Standardowo śmigłowiec ma być wyposażony w głowicę elektrooptyczną. Uzbrojenie podwieszane będzie na zewnętrznych wysięgnikach.


Bibliografia
Łukasz Pacholski, Listopadowe premiery koncernu AgustaWestland, "Nowa Technika Wojskowa", nr 12 (2009), s. 70, .
Miłosz Rusiecki, AW149 – najnowszy śmigłowiec koncernu AgustaWestland, "Nowa Technika Wojskowa", nr 1 (2010), s. 76–80, .

Linki zewnętrzne
