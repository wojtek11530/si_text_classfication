Kot tygrysi, oncilla (Leopardus tigrinus) – gatunek drapieżnego ssaka z rodziny kotowatych, zamieszkujący Amerykę Środkową i Południową od Kostaryki po Paragwaj, południową Brazylię i północną Argentynę. Od oncilli wywodzą się prawdopodobnie takie gatunki jak: ocelot, margaj, kot argentyński i kot pampasowy.

Charakterystyka ogólna
Ten niewielki dziki kot bardzo przypomina margaja, choć jest od niego mniejszy, smuklejszy i ma krótszy ogon. Głowa wąska, duże zaokrąglone uszy. Kolory w zakresie od czerwonożółtego do szarożółtego. Wykazuje też podobieństwo do kota bengalskiego, od którego różni się deseniem na pysku (brak białych obwódek dookoła oczu) i tym, że ogon zawsze jest paskowany poprzecznie (nie cętkowany).

Pokarm
Typowy oportunista pokarmowy, odżywia się tym, co jest akurat dostępne w środowisku. W suchych rejonach Brazylii odżywia się jaszczurkami, gdzie indziej ich pokarm stanowią przede wszystkim gryzonie.

Rozród
Ciąża trwa 74-76 dni, w miocie 1-2 kocięta; młode ssą do 3 miesięcy, dojrzałość płciową osiągają w wieku 2-2,5 lat.

Tryb życia
Podobnie jak margaj i ocelot prowadzi samotniczy, nocny tryb życia.

Siedlisko
Górskie lasy deszczowe, lasy subtropikalne, suche lasy liściaste i półpustynne zarośla kolczaste typu caatinga.

Podgatunki
Wyróżnia się 4 podgatunki kota tygrysiego:
L. tigrinus guttulus (Hensel, 1782)
L. tigrinus oncilla (Thomas, 1903) (zagrożony wyginięciem EN)
L. tigrinus pardinoides (Gray, 1867)
L. tigrinus tigrinus (Schreber, 1775)

Trigo i współpracownicy (2013) podnieśli podgatunek L. tigrinus guttulus do rangi odrębnego gatunku L. guttulus.

Status
Koty te są zabijane dla futra, jeszcze w latach 70. i 80. XX wieku sam Paragwaj eksportował 85 tys. skór rocznie. Obecnie handel międzynarodowy został w znacznym stopniu ograniczony. Innym zagrożeniem są postępujące zmiany środowiska; wydaje się jednak, że oncilla ma duże zdolności adaptacyjne.



Bibliografia
