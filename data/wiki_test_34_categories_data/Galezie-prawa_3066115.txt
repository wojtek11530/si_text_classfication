
Adam Andrzej Michał Krasiński vel Adam Zawadzki vel Adam Kmieć, pseud. „Szczur”, „Inkus” (ur. 8 listopada 1921 w Warszawie, zm. w czerwcu 1945 w Reszotach w Kraju Krasnojarskim) –  żołnierz Polskich Sił Zbrojnych na Zachodzie, oficer Armii Krajowej, podporucznik kawalerii, cichociemny.

Życiorys
W latach 1933–1937 uczył się w Collège St. Jean we Fryburgu, później – w Prywatnym Gimnazjum Męskim dra Jana Wieczorkowskiego w Rabce.

We wrześniu 1939 roku nie został zmobilizowany. 18 września przekroczył granicę polsko-rumuńską. W styczniu 1940 roku dotarł do Francji, gdzie służył w szwadronie ckm-ów 24 Pułku Ułanów walczącego w strukturach 10 Brygady Kawalerii Pancernej. Z pułkiem tym został ewakuowany do Wielkiej Brytanii, gdzie uczył się również w Szkole Podchorążych.

Po przeszkoleniu konspiracyjnym ze specjalnością w broni pancernej i dywersji został zaprzysiężony 15 grudnia 1943 roku w Oddziale VI Sztabu Naczelnego Wodza i przeniesiony do Głównej Bazy Przerzutowej w Brindisi we Włoszech. Został zrzucony w Polsce w nocy z 4 na 5 maja 1944 roku w ramach operacji lotniczej o kryptonimie „Weller 26” dowodzonej przez majora naw. Józefa Gryglewicza i dostał przydział do Inspektoratu Zachodniego Okręgu Polesie AK. Walczył jako dowódca plutonu, a później dowódca kompanii szkolnej w 82 pułku piechoty 30 Dywizji Piechoty AK.

Zginął w łagrze w ZSRR.

Awanse
podporucznik – ze starszeństwem od 5 maja 1944 roku.

Odznaczenia
Krzyż Walecznych – czterokrotnie.

Życie rodzinne
Był synem Franciszka (1887–1973), ziemianina, właściciela majątku Sterdyń i Izabeli z domu Potockiej (1893–1972). Miał troje rodzeństwa: Jadwigę Marię zamężną Przyłuską (ur. w 1920 roku), Izabelę Marię zamężną Sołygę (ur. w 1923 roku) i Jana Kazimierza Bonawenturę (1924–2013). Sam nie założył rodziny.

Upamiętnienie
W lewej nawie kościoła św. Jacka przy ul. Freta w Warszawie odsłonięto w 1980 roku tablicę Pamięci żołnierzy Armii Krajowej, cichociemnych – spadochroniarzy z Anglii i Włoch, poległych za niepodległość Polski. Wśród wymienionych 110 poległych cichociemnych jest Adam Krasiński.
W 1986 roku Kresowa Oficyna Podziemna Poczta Polowa Solidarności wydała serię/bloczek 5 znaczków cichociemnych, którzy zginęli z rąk radzieckich. Na jednym z pięciu znaczków jest Adam Krasiński.



Bibliografia
