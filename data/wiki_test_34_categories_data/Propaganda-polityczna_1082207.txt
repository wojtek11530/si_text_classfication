Völkischer Beobachter (niem. dosł. "ludowy obserwator") – gazeta niemiecka, od 1920 r. organ prasowy NSDAP.

Pismo powstało jako lokalny tygodnik w Monachium i początkowo nosiło tytuł Münchner Beobachter (''"monachijski obserwator"''). W czerwcu 1918 r., po śmierci dotychczasowego właściciela - Franza Ehera, wdowa po nim sprzedała pismo za 5 tysięcy marek Rudolfowi von Sebottendorf i tygodnik przeszedł na własność Towarzystwa Thule. W sierpniu pismo zostało przemianowane na Völkischer Beobachter. Od 1920 r. tygodnik związany był z ruchem narodowosocjalistycznym, a w 1921 r. Adolf Hitler formalnie stał się jego właścicielem, płacąc za tytuł 100 tys. marek. 

Jako organ NSDAP pismo nosiło podtytuł Organ bojowy narodowosocjalistycznego Ruchu Wielkich Niemiec (niem. Kampforgan der nationalsozialistischen Bewegung Großdeutschlands).

Völkischer Beobachter początkowo miał charakter tygodnika, a od 8 lutego 1923 ukazywał się codziennie. Po puczu monachijskim przestało się ukazywać; wznowienie tytułu nastąpiło po wyjściu Hitlera na wolność. 

Druk odbywał się w wydawnictwach Franz-Eher-Verlag i Münchner Buchgewerbehaus M. Müller & Sohn. 

Völkischer Beobachter stał się symbolem narodowosocjalistycznej propagandy. 

Druk gazety trwał do końca kwietnia 1945 r., ostatni numer nosił datę 30 kwietnia.

Nakład:'''
ok. 1921 - 8 tys. egzemplarzy
1923 - 25 tys. egzemplarzy
1931 - 120 tys. egzemplarzy
1944 - 1700 tys. egzemplarzy








