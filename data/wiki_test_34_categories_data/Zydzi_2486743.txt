Izaak Kobryner pseud. Berno, Karol Józef Jarząb (ur. 26 kwietnia 1876 we Lwowie, zm. 22 maja 1966 w Warszawie) - przedsiębiorca, działacz związkowy, działacz SDKPiL i KPP, kierownik finansowy Komisariatu Ludowego Spraw Zagranicznych RSFRR, skarbnik KC KPP.

Pochodził z rodziny żydowskiej. W 1894 ukończył Akademię handlową w Wiedniu, następnie był urzędnikiem w wiedeńskim przedsiębiorstwie handlowym i w banku. 1900-1912 urzędnik w instytucjach i przedsiębiorstwach w Warszawie. Działał w warszawskim Stowarzyszeniu Handlowców, którego 1906-1911 był prezesem. W 1909 współorganizował I Kongres Stowarzyszeń i Związku Zawodowego Pracowników Handlu i został jego wiceprzewodniczącym. W 1918 był prawdopodobnie członkiem moskiewskiej grupy SDKPiL. W tym czasie został kierownikiem finansowym Komisariatu Ludowego Spraw Zagranicznych RSFRR. Później był starszym inspektorem w Mińsku i Wilnie, gdzie został aresztowany przez polskie władze wiosną 1919, jednak zbiegł i przedostał się do Warszawy. 1923-1924 w Gdańsku był dyrektorem filii Banku Warszawsko-Gdańskiego, a 1920-1926 skarbnikiem KC KPP. Był ponadto pracownikiem i dyrektorem kilku przedsiębiorstw niemieckich i francuskich. 1929-1930 zorganizował wydawnictwo "Tom" w Warszawie, którego był współwłaścicielem. 1930-1938 współpracował z organizacją służby kurierskiej KPP i jednocześnie pracował w firmach w Berlinie, Hamburgu i Dreźnie. W 1930 został na krótko aresztowany pod zarzutem propagowania komunizmu, jednak został zwolniony z braku dowodów. W czasie okupacji ukrywał się, a po wojnie został naczelnym dyrektorem Piotrkowskich Zakładów Drzewnych. Później był inspektorem Centralnego Zarządu Przemysłu Drzewnego w Warszawie i kierownikiem finansowym Centrali Eksploatacji Przemysłu Uzdrowiskowego w Warszawie. W 1950 został redaktorem w Państwowym Zakładzie Wydawnictw Lekarskich. Był odznaczony Orderem Sztandaru Pracy II klasy.

Bibliografia
Polski Słownik Biograficzny t. XIII, Wrocław-Warszawa-Kraków 1967-1968.








