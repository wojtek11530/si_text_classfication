Hetepheres II – żona władców starożytnego Egiptu z IV dynastii.

Była córką Cheopsa i jednej z jego żon: nieznanej z imienia  (Kwiatkowski) lub Meritites (Grimal). 

Poślubiła początkowo swojego przyrodniego brata Kawaba, z którym miała córkę Meresanch III. Po śmierci Kawaba, prawdopodobnie zamordowanego przez Dżedefre, została drugą żoną tego ostatniego, obok Chententki. Dżedefre wygrał walkę o władzę i stał się nowym władcą, tym samym jego żony zostały królowymi Egiptu. Z tego związku urodziła się Neferhetepes, przypuszczalnie matka Userkafa. Swoją córkę Meresanch III wydała za Chefrena, stając się w ten sposób teściową nowego władcy. 

Dożywszy sędziwego wieku, zmarła za panowania Szepseskafa i została pochowana w Gizie w wielkiej mastabie swojego pierwszego męża Kawaba.

Bibliografia

Grimal N. - „Dzieje starożytnego Egiptu”, PIW, Warszawa 2004, s. 81, ISBN 83-06-02917-8
Kwiatkowski B. - „Poczet faraonów”, Iskry, Warszawa 2002, s. 117, 131–132, 134, ISBN 83-207-1677-2
Schneider Th. - „Leksykon faraonów”, Wyd. Naukowe PWN, Warszawa-Kraków 2001, s. 104–105, 118, ISBN 83-01-13479-8


