Zasady budżetowe – zasady, reguły postępowania, które powinny być przestrzegane w ustalaniu przez Sejm zadań i form gospodarki finansowej państwa a także w kontrolowaniu działania rządu. Powinno to zapewnić sprawne i racjonalne wykorzystywanie budżetu.

Poszczególne zasady
zasada zupełności budżetu – polega na zestawieniu w budżecie wszystkich a nie tylko wybranych dochodów i wydatków państwa.
zasada jedności – oznacza, że istnieje tylko jeden dokument na całość dochodów i wydatków państwa (jedno zestawienie zwane budżetem). W ramach tej zasady rozróżnia się jedność formalną i materialną. Jedność formalna osiągana jest poprzez budowę zbiorczego budżetu państwa, obejmującego budżet władz centralnych i terenowych, co powinno zapewnić lepszą kontrolę i większą przejrzystość wydatków budżetowych. Jedność materialna natomiast głosi, że dochody tworzące fundusz budżetowy mają przeznaczenie ogólne, tzn. nie są z góry związane z określonymi celami finansowanymi z budżetu.
zasada jawności – polega na tym, że społeczeństwo (obywatele) są zaznajomieni z budżetem, jego treścią, sposobem uchwalania oraz ze sprawowaniem nad nim kontroli. W praktyce oznacza to raczej prezentowanie dochodów i wydatków organom przedstawicielskim, różnym ciałom i organizacjom społecznym.
zasada realności – postuluje maksymalną precyzję w planowaniu dochodów i wydatków budżetowych.
zasada szczegółowości – oznacza, że w budżecie muszą być zawarte cele szczegółowe konkretne, a nie określone w sposób ogólny.
zasada równowagi – jest to dążenie do tego, aby dochody były równe wydatkom, co w praktyce nie jest jednak nigdy osiągane (zawsze występuje nadwyżka lub deficyt budżetowy), a w każdym wypadku idealne zrównoważenie dochodów i wydatków jest stanem wyjątkowym; poprzestaje się tu więc na postulacie, że nadwyżka budżetowa wypracowana podczas okresu wysokiej koniunktury powinna służyć pokryciu deficytu podczas recesji; ta zasada jest nazywana Złotą Zasadą Budżetową.
zasada jasności – (przejrzystości) polega na takiej konstrukcji budżetu i na takim ujęciu dochodów i wydatków, który umożliwia prawidłowe planowanie i łatwość oceny przez parlament i opinie publiczną; służy temu klasyfikacja dochodów i wydatków (działy, paragrafy).
zasady charakterystyczne dla zarządzania finansami przedsiębiorstwa – przy konstruowaniu budżetu należy dążyć do oszczędności, efektywności, elastyczności itp.
zasada jednostronnej dyrektywności budżetu - budżet jest wiążący tylko po stronie wydatków. Dochody są tylko prognozami.

Zobacz też
budżet państwa

Bibliografia
prof. Andrzej Borodo: Polskie prawo finansowe. Zarys ogólny.'' Toruń 2005, ISBN 83-7285-253-7.
prof. Andrzej Gomułowicz, prof. Jerzy Małecki: Polskie prawo finansowe.'' Lexis Nexis, 2006, ISBN 83-7334-585-X.
prof. Zbigniew Ofiarski: Prawo finansowe.'' C.H. Beck, ISBN 83-7483-506-0.
Stanisław Owsiak: Finanse publiczne – teoria i praktyka.'' Wydawnictwo Naukowe PWN, Warszawa 2006





