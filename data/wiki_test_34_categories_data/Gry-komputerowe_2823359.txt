Banjo-Kazooie – komputerowa gra platformowa wyprodukowana przez studio Rare i wydana przez Nintendo w 1998 roku. Początkowo ukazała się na konsoli Nintendo 64, natomiast w 2008 roku została wydana na Xbox Live Arcade. Bohaterami gry są niedźwiedź Banjo i ptak Kazooie, którzy wyruszają w pościg za czarownicą Gruntildą, odpowiedzialną za porwanie siostry Banjo. Gra zawiera dziewięć otwartych poziomów, w których gracz musi zaliczyć serię wyzwań, polegających między innymi na rozwiązywaniu zagadek, pokonywaniu przeszkód, zbieraniu obiektów czy pokonywaniu przeciwników.






