David Robert Norwood (ur. 3 października 1968 w Farnworth) – angielski szachista i dziennikarz, reprezentant Andory od 2011, arcymistrz od 1988 roku.

Kariera szachowa
W 1985 r. zwyciężył w kołowym turnieju w Londynie oraz zajął II miejsce w memoriale Eileen Tranmer w Brighton. Rok później podzielił I lokatę (wraz z Erikiem Pedersenem) w Londynie, natomiast w 1987 r. podzielił II miejsce (za Josefem Klingerem) w Zugu. W tym i kolejnym roku reprezentował barwy swojego kraju w mistrzostwach świata juniorów do lat 20. W 1988 zwyciężył w Londynie (wraz z Siergiejem Kudrinem i Michaelem Adamsem), w 1989 r. był drugi (za Patrickiem Wolffem) w Toronto oraz podzielił II miejsce (za Michaelem Adamsem, wraz z Danielem Kingiem i Jonathanem Mestelem) w mistrzostwach Wielkiej Brytanii rozegranych w Plymouth. W następnym roku podzielił II lokatę w turnieju młodych mistrzów w Oakham (za Ilanem Manorem, wraz z Siergiejem Tiwiakowem, Pavlem Blatnym i Zbynkiem Hrackiem), w 1992 znalazł się wśród zwycięzców otwartego turnieju w Kalkucie (wraz z m.in. Viswanathanem Anandem), dwa lata później dzieląc w tym mieście II miejsce (za Siergiejem Tiwiakowem, wraz z m.in. Anthony Milesem i Jörgiem Hicklem).

Od 1996 r. brał udział wyłącznie w rozgrywkach drużynowych w Wielkiej Brytanii oraz Niemczech, natomiast w 2001 r. zakończył karierę szachisty i przestał występować w turniejach klasyfikowanych do szachowego rankingu ELO. W tym samym roku przekazał Brytyjskiej Federacji Szachowej 88 tys. funtów z przeznaczeniem na szkolenie młodzieży, a w następnym został menedżerem angielskich drużyn startujących w szachowej olimpiadzie w Bled.

Prowadzi szachową kolumnę w brytyjskim dzienniku The Daily Telegraph, jest również autorem kilku książek poświęconych tematyce szachowej.

Publikacje
Trends in King's Indian Attack (1991)
Winning with the Modern (1994)
The Modern Benoni (1994)
Advanced Chess (1995)
''"Daily Telegraph" Chess Puzzles (1995)
''"Daily Telegraph" Guide to Chess (1995)



Bibliografia
ChessBase Megabase 2007
Linki zewnętrzne
