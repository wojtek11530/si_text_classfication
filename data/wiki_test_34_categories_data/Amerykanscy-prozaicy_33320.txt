Neal Town Stephenson (ur. 31 października 1959 r. w Fort Meade, Maryland) – amerykański pisarz science fiction.

Życiorys
Studiował na Uniwersytecie Bostońskim, najpierw fizykę, a następnie geografię. Po ukończeniu studiów pracował naukowo, ale również imał się tak różnych zajęć jak naprawa samochodów czy uprawa ziemi.

Twórczość
Zadebiutował w 1984 roku powieścią The Big U. W 1988 roku wydał kolejną powieść Zodiac: Thriller ekologiczny (Zodiac: The Eco-thriller), ale prawdziwą sławę i uznanie przyniosły mu dopiero jego następne książki. 

Wydana w 1992 roku powieść Zamieć (Snow Crash) została uznana przez krytyków i dziennikarzy za jedną z najbardziej wpływowych książek lat dziewięćdziesiątych. Kolejna powieść Stephensona pt. Diamentowy wiek (Diamond Age) (1995) została nagrodzona prestiżową nagrodą Hugo. Obie te powieści są w środowisku libertariańskich anarchistów uznawane za kultowe, gdyż ich akcja rozgrywa się w świecie, w którym organizacje państwowe nie istnieją lub są w rozpadzie, a ludzie zrzeszają się w dobrowolnych kongregacjach, zwanych klawami, różniących się od siebie stylem życia, prawem i tradycjami. 

Kolejna powieść – Cryptonomicon (1999) – również odniosła ogromny sukces. Narracja książki prowadzona jest jednocześnie w trakcie II wojny światowej oraz współcześnie, a niebagatelną rolę odgrywają w niej szyfry i kryptografia. W 2003 roku Stephenson wydał kolejną powieść pt. Żywe srebro (Quicksilver), będącą pierwszym tomem trzyczęściowego Cyklu barokowego. Kolejne części to Zamęt (The Confusion) (2004) i Ustrój świata (The System of the World) (2004).  W 2008 roku wydał kolejną powieść pt. Peanatema (Anathem), za którą otrzymał Nagrodę Locusa. Jego najnowszą powieścią jest wydana w 2011 Reamde.

Jest współzałożycielem powstałej w 2010 społecznościowej platformy publikacyjnej Subutai, która jest w zamierzeniu nową formą tworzenia i udostępniania tekstów w mediach elektronicznych. Pierwszym projektem zaprezentowanym na Subutai jest powieść Stephensona The Mongoliad.

Publikacje
1984 – The Big U.
1988 – Zodiac: thriller ekologiczny (Zodiac; wyd. pol. Zysk i S-ka 2001)
1992 – Zamieć (Snow Crash; wyd. pol. Zysk i S-ka 1999)
1994 – Interface, jako Stephen Bury współautor J. Frederick George)
1995 – Diamentowy wiek (The Diamond Age; Hugo 1995, wyd. pol. Zysk i S-ka 1997)
1996 – The Cobweb, jako Stephen Bury współautor J. Frederick George)
1999 – Cryptonomicon (Cryptonomicon; wyd. pol. Prószyński i S-ka 2001 oraz MAG 2010) 
2003 – Żywe srebro (Quicksilver; Nagroda im. Arthura C. Clarke'a 2004, wyd. pol. w 3 tomach MAG 2005)
2004 – Zamęt (The Confusion; Nagroda Locusa 2005, wyd. pol. w 2 tomach MAG 2006)
2004 – Ustrój świata (The System of the World; Nagroda Prometeusza 2005, Nagroda Locusa 2005, wyd. pol. w 3 tomach MAG 2007)
2008 – Peanatema (Anathem; Nagroda Locusa 2008, wyd. pol. MAG 2009)
2010 – The Mongoliad
2011 – Reamde (wyd. pol. MAG 2012)



Linki zewnętrzne

