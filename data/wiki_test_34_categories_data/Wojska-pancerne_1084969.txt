'''81 Samodzielna Kompania Czołgów Rozpoznawczych – pancerny pododdział rozpoznawczy Wojska Polskiego okresu II RP.




Sformowana w mobilizacji "niebieskiej" w sierpniu 1939 przez 8 Batalion Pancerny z Bydgoszczy z przeznaczeniem dla 15 Dywizji Piechoty.

Na wyposażeniu posiadała 13 czołgów rozpoznawczych TK-3.

Działania zbrojne

Kompania, początkowo przydzielona do 15 Dywizji Piechoty, rozkazem dowódcy Armii "Pomorze" podporządkowana została Grupie Operacyjnej  "Wschód". Wieczorem 1 września wykonała marsz z Bydgoszczy do Wąbrzeźna i zajęła rejon wyjściowy do działań w lesie Jarantowice. Tam pozostawała do 3 września w gotowości do wykonywania kontrataków na korzyść 16 Dywizji Piechoty lub Oddziału Wydzielonego "Jabłonowo".

3 września rano tankietki kompanii prowadziły rozpoznanie na rzecz OW "Jabłonowo", a później wzięły udział w kontrataku  67 pułku piechoty na oddziały niemieckiej 228 DP. W okolicach wsi  Zakrzewo kompania odcięła drogę odwrotu Niemcom, przypierając ich do jeziora Mełno.

4 września, w ramach odwrotu Armii Pomorze, kompania przejechała do lasu Wronie  i tam stacjonowała przez cały dzień. 6 września kompania, wyprzedzając jednostki 4 Dywizji Piechoty wycofywanej przez Toruń na lewy brzeg Wisły, stanęła w lesie na północ od Solca Kujawskiego.

7 września  kompania podporządkowana 4 DP, prowadziła rozpoznanie  kierunku na  Koło, a następnego dnia rano wraz z kawalerią dywizyjną  ubezpieczała pod miasteczkiem Kowal przemarsz oddziałów, patrolując kierunki na miejscowości  Lubień i Chodcza.

W nocy z 9 na 10 września kompania weszła w  bezpośrednie podporządkowanie dowódcy GO Wschód, a w następnym dniu dowódcy Armii Pomorze. Kompania przegrupowała się do m.p. dowództwa armii, do dworu Czerniew.

16 września kompania w ramach zgrupowania pancernego kpt. Szczepankowskiego (wozy kompanii czołgów rozpoznawczych nr 71, 81 i 82'') wspierała bój 18 pułku piechoty 26 DP o las majątku Braki w rejonie Sochaczewa. Tankietki obeszły lewe skrzydło niemieckiego 74 pp i przeniknęły na jego tyły. Pozbawione wsparcia piechoty i artylerii, poniosły jednak znaczne straty i wycofały się do wsi Karnków.

17 września resztki zgrupowania pancernego wspierały obronę 26 DP zaatakowanej przez wozy bojowe 1 pcz 1 DPanc, ponosząc przy tym dalsze straty w ludziach i sprzęcie.

18 września, nie mogąc pokonać dojazdów do przepraw na Bzurze, zatarasowanych wozami konnymi kolumn taborowych, kompania straciła resztę swojego sprzętu, a jej żołnierze dołączyli do 18 pułku piechoty 26 DP i wraz z nim dostali się do niewoli.

Obsada personalna
Obsada w dniu 1 września 1939 roku:
dowódca kompanii – kpt. Feliks Polkowski

dowódca 1 plutonu – por. Tadeusz Klar

dowódca 2 plutonu - ppor. Wacław Sławiński
dowódca plutonu techniczno-gospodarczego – ppor. rez. Eugeniusz Widuchowski

Skład kompanii
Poczet dowódcy
gońcy motocyklowi
drużyna łączności
patrole:
radiotelegraficzny
łączności z lotnictwem
sekcja pionierów
Razem w dowództwie
1 oficer, 7 podoficerów, 21 szeregowców;
1 czołg, 1 samochód osobowo terenowy, 2 samochody z radiostacjami N.2, furgonetka, 4 motocykle.
'''2 x pluton czołgów
1 oficer, 7 podoficerów, 7 szeregowców
6 czołgów, 1 motocykl, przyczepa towarzysząca
pluton techniczno-gospodarczy
drużyna techniczna
drużyna gospodarcza
załogi zapasowe
tabor
Razem w plutonie
1 oficer, 13 podoficerów, 18 szeregowców
5 samochodów ciężarowych, samochód-warsztat, cysterna, 1 motocykl, transporter czołgów, 2 przyczepy na paliwo, kuchnia polowa


Bibliografia
