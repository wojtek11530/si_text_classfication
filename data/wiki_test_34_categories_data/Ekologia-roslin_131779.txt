
Ols (inna nazwa - oles lub olszyna) – las olchowy (olszowy) porastający bagienne siedliska, o okresowo wysokim poziomie wody stojącej i różnej żyzności. Ma zwykle charakterystyczną kępową strukturę runa - na kępach wokół szyi korzeniowej olszy rosną gatunki borowe, w dolinkach przynajmniej okresowo wypełnianych wodą - rośliny bagienne.

Olsy są zazwyczaj trudno dostępne, głównie ze względu na podmokły grunt. Poziom wody sięga od kilku do kilkudziesięciu centymetrów. Są to najczęściej wody stojące, rzadziej wolno płynące.

Kępy w mniej zwartych olsach mogą być znacznie od siebie oddalone, rozdzielone wodą.

Zbiorowisko to wytwarzane jest na glebach wytworzonych z torfowisk niskich, lecz często spotyka się je na glebach murszowych wytworzonych na piaskach i madach rzecznych, najczęściej są to gleby murszowo-mineralne, murszowe, mulowo-murszowe, torfowo-murszowe, murszowo-glejowe z mullem murszowatym. Dominującą forma próchnicy typu mull.

Gatunki roślin
Gatunkiem drzewa dominującym w lesie tego typu jest olsza czarna, czasem towarzyszy jej brzoza omszona, jesion wyniosły lub sosna zwyczajna. Na podszyt składają się: czeremcha zwyczajna (Padus avium), kalina koralowa (Viburnum opulus), kruszyna pospolita (Frangula alnus) a także niektóre gatunki wierzb, np. wierzba uszata (Salix aurita). Często spotykany jest również chmiel zwyczajny (Humulus lupulus). Kępy porasta bogata roślinność leśna, w tym: bluszczyk kurdybanek (Glechoma hederacea), kosaciec żółty (Iris pseudacorus), kuklik zwisły (Geum rivale) i czyściec leśny (Stachys sylvatica).

Rośliny bagienne występujące w zalanych fragmentach lasu to przeważnie knieć błotna (Caltha palustris), pępawa błotna (Crepis paludosa), psianka słodkogórz (Solanum dulcamara).

Gatunki runa różnicujące ols od lasu wilgotnego:

Filipendula ulmaria - wiązówka błotna,
Solanum dulcamara - psianka słodkogórz,
Caltha palustris - knieć błotna, 
Crepis paludosa - pępawa błotna,
Cirsium oleraceum - ostrożeń warzywny,
Carex pseudocyperus - turzyca nibyciborowata,
Carex riparia - turzyca brzegowa,
Carex gracilis - turzyca zaostrzona,
Carex acutiformis - turzyca błotna,
Carex elongata - turzyca długokłosa,
Iris pseudoacorus - kosaciec żółty,
Lycopus europaeus - karbieniec pospolity,
Peucedanum palustre - gorysz błotny,
Scutellaria galericulata - tarczyca pospolita,
Cirsium palustre - ostrożeń błotny,
Galium palustre - przytulia błotna.

Gatunki częste:

Thelypteris palustris - zachylnik błotny,
Calamagrostis canescens - trzcinnik lancetowaty,
Ranunculus repens - jaskier rozłogowy,
Lysimachia vulgaris - tojeść pospolita,
Urtica dioica - pokrzywa zwyczajna,
Geum urbanum - kuklik pospolity,
Lysimachia nummularia - tojeść rozesłana,
Athyrium filix-femina - wietlica samicza,
Juncus effusus - sit rozpierzchły,
Lysimachia thyrsiflora - tojeść bukietowa.

Status syntaksonomiczny
Z punktu widzenia syntaksonomii olsy są tożsame ze zbiorowiskiem Carici elongatae-Alnetum Koch 1926 (ols środkowoeuropejski). Często jednak, zwłaszcza w polskich pracach fitosocjologicznych, zbiorowisko to dzielone jest na dwa zespoły:
ols porzeczkowy Ribeso nigri-Alnetum glutinosae (żyźniejsze),
ols torfowcowy Sphagno squarrosi-Alnetum glutinosae (uboższe).

W Europie zachodniej występuje atlantycka odmiana olsu określana jako zbiorowisko Carici laevigatae-Alnetum.

Zobacz też
Typy siedliskowe lasu


Linki zewnętrzne
