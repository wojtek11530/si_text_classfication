Motorhead – wyścigowa gra komputerowa wydana w roku 1998 przez DICE na konsolę PlayStation i komputer z Microsoft Windows, dostępna także w PlayStation Network.

Gra słynie z ciemnej i nastrojowej stylistyki. Trasy wyścigów umiejscowione są w futurystycznych terenach zurbanizowanych i zindustrializowanych. Dostępne dla gracza auta przypominają obecnie istniejące samochody sportowe, które zachowują się w grze dużo bardziej realistycznie niż w innych ówczesnych produkcjach. Tytuł zdobył przychylność krytyków ze względu na muzykę autorstwa Olofa Gustafssona budującą klimat podczas rozgrywki.

Silnik gry jest w stanie generować świetnej jakości efekty wizualne bez potrzeby posiadania akceleratora 3D. DICE stworzyło silnik od podstaw, który wykorzystało także w grze S40 Racing – grze freeware promującej samochody marki Volvo.

Gra była nominowana do nagrody BAFTA Interactive w październiku 1998. Sprzedała się w liczbie ponad miliona egzemplarzy.

DICE w grudniu 2000 zapowiedziało kontynuację gry na konsolę PlayStation 2, lecz dwa lata później projekt został bez rozgłosu anulowany.

Linki zewnętrzne
