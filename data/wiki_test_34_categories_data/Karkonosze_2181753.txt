Czerwień (niem. Rote Wasser) – potok w Sudetach Zachodnich, w Karkonoszach, lewy dopływ Podgórnej.

Powstaje z połączenia dwóch niewielkich potoków mających swe źródła pod Przełęczą Dołek i Przełęczą Karkonoską. Płynie na północny wschód, najpierw Kozacką Doliną, później Doliną Czerwieni. Nazwy te noszą malownicze fragmenty doliny potoku. W Przesiece, na obszarze Karkonoskiego Padołu Śródgórskiego, skręca na wschód, po czym ponownie na północny wschód, by na granicy Przesieki i Podgórzyna Górnego, w obrębie Pogórza Karkonoskiego, wpada do Podgórnej.

Czerwień przyjmuje kilka niewielkich, bezimiennych dopływów oraz jeden większy, lewy - Ziębnik.

Płynie po granicie i jego zwietrzelinie.

Obszar zlewni Czerwieni porośnięty jest górnoreglowymi, niżej dolnoreglowymi lasami świerkowymi. Jedynie odcinek źródliskowy położony jest na obszarze Karkonoskiego Parku Narodowego.

Po wojnie Czerwień nosiła nazwę "Czerwony Potok".

W dolnym biegu przecina go  żółty szlak turystyczny z Przesieki do Jagniątkowa oraz  zielony z Sobieszowa przez  Zamek Chojnik do Borowic.



Bibliografia
Słownik geografii turystycznej Sudetów, t. 3 Karkonosze, red. Marek Staffa, Wydawnictwo PTTK "Kraj", Warszawa – Kraków 1993, ISBN 83-7005-168-5
Mapa turystyczna Karkonosze polskie i czeskie 1:25&nbsp;000, Wydawnictwo "Plan", Jelenia Góra, ISBN 83-88049-26-7



