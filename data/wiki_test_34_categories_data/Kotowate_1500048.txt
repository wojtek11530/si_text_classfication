Neva Masquerade - rasa kota domowego, zaliczana do ras półdługowłosych, pochodząca z Rosji. Uznana przez FIFe dopiero w 2008.

Historia rasy
Historia rasy jest ściśle związana z rasą kotów syberyjskich. Legenda głosi, że pierwsze koty z oznaczeniami pojawiły się w okolicach Petersburga w XVII wieku. Był to efekt samoistnych krzyżówek kotów syberyjskich niezwykle popularnymi wówczas na arystokratycznych salonach kotami syjamskimi.

Nazwa kotów Neva Masquerade pochodzi od rzeki Nevy i od wystawnych balów maskowych, jakie wydawali rosyjscy władcy. Neva ma na pyszczku oryginalną “maseczkę”, która odróżnia ją od innych kotów syberyjskich.

Moda na syjamy przeminęła, ale ślad ich obecności pozostał – co jakiś czas w miotach dziko umaszczonych i wolno żyjących syberyjczyków rodziły się i rodzą do dziś koty o charakterystycznym, syjamskim ubarwieniu.

Pierwszy standard nevy został przygotowany w 1987, w Związku Radzieckim, w klubie “Kofofiej”, któremu przypisywane jest również autorstwo nazwy – Neva Masquerade. 

Charakter

Nevy charakteryzuje żywy temperament i bogata psychika. 
Błyskotliwie inteligentne, ciekawskie, przyjacielskie i lojalne, bardzo silnie przywiązują się do opiekuna.

Stosunkowo łatwo adaptują się do nowych warunków i dobrze znoszą podróże, tak więc nadają się również na towarzyszy osób lubiących wyjazdy. Są komunikatywne i nieco bardziej głośne niż ich dziko ubarwieni kuzyni (koty syberyjskie). Głos nevy jest bogaty w barwy i dźwięki.

Chętne do zabawy, wspinaczki i skoków, potrzebują wysokobodźcowego otoczenia, stąd też doskonale radzą sobie w licznej /także wielogatunkowej/ gromadzie. Nie ma w nich cienia agresji; raczej unikają bójek i domowych konfliktów.

Kolory

Obecnie dopuszczalnych jest 18 odmian barwnych znaczeń: ciemnobrązowe, niebieskie, czekoladowe, lila, rude, kremowe, szylkretowe w 4 pododmianach oraz szylkretowe pręgowane w 4 pododmianach. Wiele stowarzyszeń uznaje również nevy we wszystkich wymienionych barwach z dodatkiem białego. Kocięta rodzą się całkiem białe, bez barwnych znaczeń.

Barwa oczu: Wyłącznie w kolorze niebieskim.

Bibliografia
Wg miesięcznika “Kocie Sprawy” marzec 2006, tekst: Aneta Sołowiej

Zobacz też
Kot syberyjski
Maine Coon
Kot norweski leśny

Linki zewnętrzne
