Tygrys kaspijski (Panthera tigris virgata) – wymarły podgatunek tygrysa. Występował na zachód (Turcja) i południe (Iran) od Morza Kaspijskiego oraz dalej na wschód przez Azję Środkową do pustyni Takla Makan w Sinciang w Chinach. Ostatniego osobnika widziano na początku lat 70. XX wieku.

Polowały na duże ssaki kopytne. Wymarcie podgatunku może być przypisane polowaniom na tygrysy i ich ofiary, zmianom i utracie siedlisk oraz rosnącej wrażliwości małych populacji.

Analizy genetyczne skór muzealnych wskazują na bliskie pokrewieństwo z tygrysem syberyjskim, którego można by wykorzystać do ewentualnej reintrodukcji.




