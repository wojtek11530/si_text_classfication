Wybory parlamentarne w Albanii w 2013 roku - wybory do albańskiego Zgromadzenia XIV kadencji, liczącego, 140 miejsc odbyły się 23 czerwca 2013. Przyniosły one zmianę na albańskiej scenie politycznej, gdyż rządząca Partia Demokratyczna, została pokonana przez socjalistów.

Ordynacja wyborcza
140 deputowanych do unikameralnego parlamentu wybieranych jest poprzez ordynację proporcjonalną i okręgi wielomandatowe, których granice odpowiadają obwodom, stanowiącym podstawę podziału administracyjnego kraju. W okręgach wybieranych jest od 4 do 32 deputowanych, proporcjonalnie do ich ludności. Obowiązuje próg wyborczy na poziomie 3% dla partii politycznych oraz 5% dla koalicji wyborczych. Przeliczenie głosów na mandaty odbywa się dwuetapowo. Najpierw są one rozdzielane przy pomocy metody d'Hondta pomiędzy listy wyborcze. Drugi etap dotyczy tylko koalicji i ma na celu ustalenie liczby mandatów przypadających poszczególnym partiom, które wchodzą w ich skład. Na tym etapie stosuje się metodę Sainte-Laguë.

W walce o mandaty stanęły dwa duże bloki Sojusz na rzecz Zatrudnienia, Dobrobytu i Integracji (APMI), zrzeszający 25 partii centroprawicowych oraz Sojusz na rzecz Europejskiej Albanii (ASHE) zrzeszający 37 partii głównie lewicowych.

Przebieg wyborów
Przebieg wyborów parlamentarnych nie należał do spokojnych. W Laçu, ok. 50 km na północny wschód od Tirany doszło do sprzeczki, która zakończyła się strzelaniną, w której zginął działacz Albańskiej Partii Socjalistycznej (PSSh) Gjon Gjoni, a ranny został Mhill Fufi, kandydat rządzącej Partii Demokratycznej oraz jego krewny. Z kolei w jednym z lokali wyborczych  nie wpuszczono dziennikarza i zniszczono kamerę prywatnej stacji telewizyjnej Top Channel, a jej operatora pobito.

W wielu miejscach przed lokalami ustawiały się znaczne kolejki, toteż lokalne, które miały zostać zamknięte o 19. były otwarte dłużej.

Wybory były bacznie monitorowane przez Unię Europejską, gdyż Albania zabiegała bezskutecznie od 2003 o podpisanie układu stowarzyszeniowego.

Wyniki
Po zamknięciu lokali wyborczych swoje zwycięstwo ogłosiły lewicowa koalicja na czele z Edim Ramą z Socjalistycznej Partii Albanii oraz Demokratyczna Partia Albanii z premierem Sali Berishą na czele, który urząd pełnił przez dwie kadencje. Jednak następnie Berisha przyznał swoją porażkę.

Wybory wygrał lewicowy blok Sojusz na rzecz Europejskiej Albanii (ASHE) zdobywając 57,7% głosów (84 z 140 mandatów). Najwięcej głosów z bloku otrzymała Socjalistyczna Partia Albanii (41,5%; 66 miejsc), Socjalistyczny Ruch na rzecz Integracji (10,5%; 16 miejsc). Sojusz na rzecz Zatrudnienia, Dobrobytu i Integracji (APMI) uzyskał 39,4% (56 miejsc na 140). Najwięcej głosów uzyskała Partia Demokratyczna z 30,6% poparciem (49 miejsc). Frekwencja wyborcza wyniosła 53,5%.

Wybory spowodowały zmianę na scenie politycznej. Władzę przejęli socjaliści z nowym premierem Edim Ramą, który objął urząd 15 września 2013.







