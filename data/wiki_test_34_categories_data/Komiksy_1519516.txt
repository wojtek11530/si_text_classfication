Prosto z piekła (ang. From Hell) – angielska powieść graficzna, stworzona przez Alana Moore'a (scenariusz) i Eddiego Campbella (rysunki), rozwijająca jedną z teorii na temat osoby mordercy i motywów zabójstw dokonanych przez Kubę Rozpruwacza w Londynie w 1888 roku. Tytuł nawiązuje do pierwszych słów z listu, który uważany jest przez niektórych za autentyczną wiadomość wysłaną policji przez zabójcę. Prosto z piekła jest wielowątkową próbą rekonstrukcji zdarzeń z tamtego okresu. Pierwotnie powieść ukazała się w 10 albumach w latach 1991–1996, które zebrano w jeden, blisko 600-stronicowy tom opublikowany w 1999 roku nakładem wydawnictwa Top Shelf Productions. W tej formie ukazało się w 2008 roku wydanie polskie, nakładem wydawnictwa timof i cisi wspólnicy.

Prosto z piekła otrzymało wiele nagród, m.in. nagrodę krytyków na Międzynarodowym Festiwalu Komiksu w Angoulême w 2001 roku. 

Na podstawie powieści powstał film pt. Z piekła rodem.


