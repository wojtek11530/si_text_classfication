

Zespół Ehlersa-Danlosa (ang. Ehlers-Danlos syndrome, EDS) – grupa chorób genetycznych, charakteryzująca się nadmierną elastycznością skóry oraz stawów, z często współistniejącym utrudnionym gojeniem ran.

Historia
Pierwszy opis choroby powstał już w 1682 roku. Holenderski chirurg Job Janszoon van Meekeren (1611-1666) napisał: "w 1657 roku widzieliśmy w naszym szpitalu (...) młodego Hiszpana o nazwisku Georg Albes, który swoją lewą ręką schwycił skórę ponad kością ramienną i naciągnął ją prawie do ust. Potem skóra powoli wróciła do swojego naturalnego położenia". W 1892 roku zespół opisał Mikołaj Aleksandrowicz Czernogobow, a w 1901 roku, niezależnie od siebie, Edvard Lauritz Ehlers (1863-1937) i Henri-Alexandre Danlos (1844-1912). Rodzinne występowanie choroby odnotował Johnson w 1949 roku. Jako pierwszy odmienne typy choroby wyodrębnił Barabas w 1967. Frederick Parkes Weber (1863-1962) w 1936 zaproponował nazwę zespołu Ehlersa-Danlosa.

Etiologia
Podłożem zaburzeń obserwowanych w EDS są nieprawidłowości w syntezie lub obróbce potranslacyjnej kolagenu. Defekty są wynikiem mutacji pojedynczych genów; w większości przypadków dziedziczone są autosomalnie dominująco, lecz część zespołów reprezentuje pozostałe typy dziedziczenia mendlowskiego. Różnorodność zaburzeń leżących u podstawy zespołów Ehlersa-Danlosa spowodowana jest występowaniem wielu typów kolagenu oraz wysokim stopniem skomplikowania jego syntezy i dojrzewania.

Obraz kliniczny


Wyróżnia się przynajmniej 10 typów EDS. Objawy dotyczą głównie skóry, więzadeł i stawów, co jest wynikiem dużej zawartości kolagenu w tych strukturach. Skóra staje się nadmiernie elastyczna i podatna na urazy, a ruchomość stawów zwiększa się – można zaobserwować ruchy w płaszczyznach innych niż fizjologiczne. Nadmierną ruchomość stawów ocenia się według kryteriów Beightona:
przeprost w stawie kolanowym >10°
przeprost w stawie łokciowym >10°
możliwość biernego przyciągnięcia kciuka do przedramienia
możliwość biernego wygięcia palców dłoni w stronę grzbietową, równolegle do przedramienia
możliwość położenia płasko dłoni na podłodze przy głębokim skłonie przy wyprostowanych stawach kolanowych
zgięcie grzbietowe stóp >20° w stosunku do kąta prostego.

Nadmierną ruchomość stawów można stwierdzić, gdy co najmniej 3 z 6 kryteriów są spełnione.

Zaburzenia dotyczą również narządów wewnętrznych – może dojść do uszkodzeń naczyń, pęknięć jelit, defektów gałki ocznej (np. odklejenia siatkówki).



Postać klasyczna
W postaci klasycznej EDS występuje nadmierna ruchomość stawów, skłonność do łatwego siniaczenia się (podbiegnięć krwawych) i uszkodzeń skóry przy stosunkowo niewielkich urazach. U noworodków często występuje podwichnięcie stawów biodrowych. U dorosłych częste są nawykowe zwichnięcia stawów, skolioza, płaskostopie, wysięki i wylewy krwawe do jam stawowych.

Postać naczyniowa

Jest to najciężej przebiegająca postać EDS. U chorych z tym typem zespołu Ehlersa-Danlosa występują nieprawidłowości budowy naczyń, które mogą powodować pękanie i rozwarstwianie ścian tętnic i samoistne powstawanie przetok naczyniowych. Ścieńczałe naczynia, najczęściej aorta brzuszna, tętnice odchodzące od łuku aorty i tętnice kończyn są nieposzerzone i samoistnie pękają, czasem prowadząc do wytworzenia tętniaków rzekomych i przetok. Mięsień sercowy również może ulec pęknięciu. Tętniaki prawdziwe występują rzadko. Obraz kliniczny choroby uzupełniają problemy dermatologiczne (zanikowe blizny w miejscach urazów), przebarwienia skóry i podbiegnięcia krwawe i nadmierna ruchomość w stawach. Mogą pojawić się objawy spowodowane wypadaniem płatka zastawki mitralnej. Ciężkim powikłaniem jest samoistna perforacja jelita. Ciąża u kobiet z EDS typu IV jest  niebezpieczna ze względu na ryzyko pęknięcia macicy. Rozwarstwienie aorty, pękniecie serca i każdego dużego naczynia, a także perforacja jelita z krwotokiem do jamy brzusznej są częstymi przyczynami zgonu chorych.

Ustalono kryteria diagnostyczne postaci naczyniowej zespołu Ehlersa-Danlosa (kryteria z Villefranche).

Kryteria większe:
Osłabienie lub pęknięcie ściany tętnic, przewodu pokarmowego lub macicy
Cienka, przezroczysta skóra
Nasilone siniaczenie się
Charakterystyczny wygląd twarzy

Kryteria mniejsze:
Dodatni wywiad rodzinny, nagły zgon bliskiego krewnego
Akrogeria
Nadmierna ruchomość w małych stawach
Przerwanie ścięgna lub mięśnia
Stopa końsko-szpotawa (talipes equinovarus)
Żylakowate poszerzenia żył w młodym wieku
Spontaniczna odma opłucnej albo krwiak opłucnej.



Bibliografia
Linki zewnętrzne

