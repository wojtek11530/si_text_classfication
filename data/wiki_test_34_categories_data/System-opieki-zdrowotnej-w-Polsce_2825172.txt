Tadeusz Konopiński (ur. 21 października 1894 w Wonieściu, zm. 6 października 1965 we Wrocławiu) - polski lekarz weterynarii; nauczyciel akademicki związany z Wyższą Szkołą Rolniczą we Wrocławiu.

Biografia
Urodził się w 1894 w Wonieściu w powiecie kościańskim na terenie Wielkopolski, która w tym czasie wchodziła w skład Cesarstwa Niemieckiego. Po ukończeniu gimnazjum w 1913 podjął studia na Wydziale Rolniczym Uniwersytetu Wrocławskiego, które ukończył już po za kończeniu I wojny światowej, w 1920 w odrodzonym państwie polskim na Wydziale Rolniczo-Leśnym Uniwersytetu w Poznaniu. 

W 1921 uzyskał stopień naukowy doktora nauk rolniczych, a sześć lat później doktora habilitowanego. Ten ostatni tytuł otrzymał na Akademii Medycyny Weterynaryjnej we Lwowie. Z tą ostatnią uczelnią związał on swoje życie naukowe i zawodowe do wybuchu II wojny światowej. W 1931 jako docent uzyskał tytuł profesora. Obok pracy naukowej rozwijał działalność w samorządzie rolnym Wielkopolskiej Izby Rolniczej, zostając jej dyrektorem. Jego wielkim sukcesem było zorganizowanie Powszechnej Krajowej Wystawy w 1929. Powołał do życia czasopismo "Przegląd Hodowlany", a od 1927 został jego redaktorem naczelnym.

W latach 1936-39 był właścicielem dworku ws wsi Panienka w gminie Jaraczewo.

W czasie okupacji niemieckiej pracował w Kieleckiej Izbie Rolniczej, a od grudnia 1943 był jednym z organizatorów tajnych wykładów uniwersyteckich w Kielcach. Po zakończeniu okupacji powrócił z Kielecczyzny do Wrocławia, gdzie z całym zapałem włączył się do organizowania Wydziału Rolnego na Uniwersytecie i Politechnice Wrocławskiej. Został w 1945 pierwszym dziekanem Wydziału Rolnego. Ponadto kierował na nim Katedrą Hodowli Szczegółowej i Żywienia Zwierząt, a w 1946 otrzymał nominację na profesora zwyczajnego. 

Po usamodzielnieniu się Wyższej Szkoły Rolniczej we Wrocławiu w 1951 ze struktur uniwersytetu i politechniki był inicjatorem powołania do życia na niej Wydziału Zootechnicznego, którego w latach 1954-1956 był dziekanem. Ponadto pełnił funkcję dyrektora Instytutu Zootechniki w Krakowie. Zmarł w 1965 we Wrocławiu i został pochowany został na cmentarzu św. Wawrzyńca przy ulicy Odona Bujwida.

Dorobek naukowy i odznaczenia
Dorobek naukowy Tadeusza Konopińskiego stanowi 150 pozycji, w tym wiele oryginalnych prac z zakresu hodowli i żywienia zwierząt. Jak ogromny jest jego wkład w rozwój naukowy kadry zootechnicznej świadczy najlepiej fakt, iż był on promotorem prawie 40 doktorów, z których wielu uzyskało stanowiska docentów i profesorów. Wyrazem wysokiej oceny rangi dorobku naukowego profesora było wybranie go na członka korespondenta Polskiej Akademii Nauk oraz honorowego Prezesa Polskiego Towarzystwa Zootechnicznego.
      
Został odznaczony wieloma zaszczytnymi orderami i odznaczeniami krajowymi i zagranicznymi, m.in. Orderem Sztandaru Pracy II klasy, Krzyżem Kawalerskim i Oficerskim Orderu Odrodzenia Polski, Krzyżem Oficerskim Orderu "Merite agricole".
       
Do jego najważniejszych prac należą:
Bydło pod względem wyglądu i budowy wewnętrznej, Poznań 1931.
Bekon polski na rynku angielskim, Poznań 1933.
Buraki cukrowe - cukier i odpadki przemysłu cukrowniczego jako pasza, Warszawa 1937.
Cele i zadania produkcji zwierzęcej w Polsce, Poznań 1937.
Chów krewniaczy, a hodowla praktyczna, Lublin 1947.
Żywienie zwierząt domowych, Warszawa 1947.
Ciepłota otoczenia jako czynnik środowiskowy w chowie bydła, Lublin 1955.



Linki zewnętrzne
-----

















