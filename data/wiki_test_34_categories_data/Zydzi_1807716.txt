
Henryk (Henoch) Barczyński, w licznych opracowaniach błędnie: Henryk Barciński (ur. 16 grudnia 1896 w Łodzi, zginął w 1941 w Tomaszowie Mazowieckim) – polski artysta malarz, grafik, ilustrator pochodzenia żydowskiego. W latach 1919–1921 członek grupy Jung Idysz. W latach 1939-1941 członek Koła Artystów w getcie tomaszowskim, ofiara okupacji hitlerowskiej.  

Urodził się w rodzinie ubogiego krawca Szmula Barczyńskiego (1834-1897) i Sary z Parzęczewskich. Naukę malarstwa rozpoczął w prywatnej szkole rysunków Jakuba Katzenbogena (Icka Kacenbogena) w Łodzi i kontynuował w Warszawie 1915–1916 w Szkole Sztuk Pięknych u Henryka Glicensteina.

Debiutował na Salonie Towarzystwa Zachęty Sztuk Pięknych w Warszawie. 1919–1926 studiował na Akademii Sztuk Pięknych w Dreźnie u profesorów Otto Gussmanna i Roberta Sterla.

W twórczości Barczyńskiego widoczne są wpływy Oskara Kokoschki i Marka Chagalla. W jego twórczości dominowała tematyka kultury żydowskiej. 
W 1925 otrzymał pierwszą nagrodę w Paryżu na konkursie Czerwonego Krzyża.
W latach 1927–1933 przebywał w Berlinie. Po powrocie do Łodzi 1934 wystawił swoje prace w Żydowskim Towarzystwie Krzewienia Sztuk Pięknych. Wystawiał też w Berlinie, Dreźnie, Tel-Avivie i w  Nowym Jorku.  

Henoch Barczyński art. mal. mieszkał w Łodzi przy ul. Drewnowskiej 21.

Okres okupacji == 
Na początku II wojny światowej Barczyński wyjechał z Łodzi do Tomaszowa Mazowieckiego. W getcie tomaszowskim założył Koło Artystów. Przyjaźnił się z malarzem łódzkim Władysławem vel Wolfem Rejderem (1917-1942) oraz aktorem, kabareciarzem i karykaturzystą tomaszowskim Izraelem Aljuche "Lutkiem" Orenbachem (1919-1942). Tworzył i wystawiał w getcie tomaszowskim. Malował m.in. portrety i ulice getta tomaszowskiego. Barczyński po raz ostatni został wspomniany w listach z getta tomaszowskiego 25 grudnia 1940 W 1941 r. Barczyński „został zamordowany w Tomaszowie przez zbirów nazistowskich” (według świadectwa M. Wolman-Sieraczkowej ). Według nie sprawdzonych wiadomości śmierć nastąpiła 14 marca. 



Bibliografia
A. M. Dorman, Autour de l’art juif. Encyclopédie universelle des peintres, sculpteurs et photographes, Chatou 2003, s. 24 (tu, Henryk Barczynski, 1896-1941). 
Joanna Pollakówna, Malarstwo polskie, t.5 - Między wojnami 1918-1939'', "Auriga", Warszawa 1982, ISBN 8322101910.
Józef Sandel, Barczyński (Barciński) Henryk (Henoch)'', [w:] Słownik artystów polskich i obcych w Polsce działających. Malarze, rzeźbiarze, graficy, t. 1 (A-C), Wrocław - Warszawa - Kraków - Gdańsk 1971, s. 213-214. 
Krzysztof Tomasz Witczak, Słownik biograficzny Żydów tomaszowskich, Łódź - Tomaszów Mazowiecki 2010, ISBN 978-837525-358-0. s. 32-35 (biogram, fot., bibl.). 





 


