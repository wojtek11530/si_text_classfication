Leopold vel Liber Landsberg (ur. 10 czerwca 1861 w Warszawie, zm. 4 czerwca 1935 w Łodzi), fabrykant łódzki, działacz społeczny. 
Rodzina == 
Był synem Mendla Landsberga, kupca, i Łai Lewek (Lewin). Miał dwóch starszych braci Hilarego (Hilela) (1843-1898) i  Aleksandra (Abrama Lajba) (1859-1928), fabrykantów sukna w Tomaszowie Mazowieckim.  
Działalność == 
W 1885 osiedlił się w Łodzi i przy ul. Łąkowej założył fabrykę manufaktury wełnianej. Fabryka ta w 1905 produkowała ubrania damskie na rynek wschodni (rosyjski), zatrudniając 70 robotników. 
W okresie miedzywojennym fabryka Leopolda Landsberga, przeniesiona na ul. Śródmiejską (ob. S. Więckowskiego) działała pod nazwą Tkalnia Mechaniczna Wyrobów Wełnianych, produkując tkaniny czesankowe gładkie i deseniowe (głównie na rynek krajowy).  
Leopold Landsberg działał w Związku Fabrykantów Łódzkich Przemysłu Kamgarnowego i Szewiotowego, pełniąc funkcję skarbnika. Był jednym z założycieli Tomaszowskiej Fabryki Sztucznego Jedwabiu. Udzielał się społecznie. Był wieloletnim członkiem zarządu, potem prezesem Żydowskiego Towarzystwa Pielęgnowania Chorych “Bykur Cholim” i Komitetu “Uzdrowiska”. 
Bibliografia == 
Andrzej Kempa, Marek Szukalak, Żydzi dawnej Łodzi. Słownik biograficzny, tom I, Łódź 2001: Oficyna Bibliofilów, ISBN 83-87522-7-3, s. 96 (biogram). 
Andrzej Kempa, Marek Szukalak, The Biographical Dictionary of the Jews from Lodz, Lodz 2006: Oficyna Bibliofilów and Fundacja Monumentum Iudaicum Lodzense, ISBN 83-87522-83-X, s. 149-150 (biogram w języku angielskim). 


 


