Dmitrij Papierno (ur. 18 lutego 1929 w Kijowie) – radziecki pianista; laureat VI nagrody na V Międzynarodowym Konkursie Pianistycznym im. Fryderyka Chopina.

Życiorys
Naukę rozpoczął w Szkole Muzycznej przy Konserwatorium Kijowskim. W latach 1946–1951 był studentem Konserwatorium Moskiewskiego. Jego nauczycielem był prof. Aleksandr Goldenweiser, u którego odbył pięcioletnią aspiranturę. 

W 1955 reprezentował ZSRR na V Międzynarodowym Konkursie Pianistycznym im. Fryderyka Chopina, gdzie zdobył VI nagrodę. W 1958 został laureatem III nagrody na Międzynarodowym Konkursie Muzycznym im. George Enescu w Bukareszcie. 

Po tych sukcesach rozpoczął międzynarodową karierę, w trakcie której dał ponad 1500 koncertów. Początkowo występował głównie w Europie (ZSRR, Belgia, Rumunia, Węgry, Jugosławia, Niemcy, Czechosłowacja, Anglia). W 1977 przeniósł się na stałe do Stanów Zjednoczonych i zamieszkał w Chicago. Stamtąd wyruszał na koncerty na Kubę, do Francji, Niemiec, Holandii, Belgii, Hiszpanii i Portugalii. Wielokrotnie występował w Polsce, m.in. w Filharmonii Narodowej i na Międzynarodowym Festiwalu Chopinowskim w Dusznikach-Zdroju. 

Działalność estradową łączy z pracą pedagogiczną. Był wykładowcą w Instytucie Muzyczno-Pedagogicznym im. Gniesinych w Moskwie (1967–1977), a następnie w DePaul University w Chicago (od 1977, a od 1985 jako profesor). 

Autor wielu płyt. Współpracował z firmami Melodia, Musical Heritage Society i Cedille Records.
 


Bibliografia
S. Dybowski, Laureaci Konkursów Chopinowskich w Warszawie, wyd. Selene, Warszawa 2005, s. 212–214.





