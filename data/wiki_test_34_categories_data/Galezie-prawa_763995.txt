Otto z Pilczy (Pilica) herbu Topór, określany też jako Otto z Pilczy Pilecki, Otto z Pilicy Topór, Otto Toporczyk, Otton Pilecki (ur. ok. 1340 - zm. 1384) – starosta ruski, sandomierski, wojewoda sandomierski i generał-starosta wielkopolski.

Jeden z bliskich współpracowników króla Kazimierza Wielkiego, starosta sandomierski i ruski. Zbudował zamek Smoleń koło Pilicy. Otrzymał od króla za zasługi w sprawowaniu urzędu starosty ruskiego Łańcut oraz w 1361 kupił wieś Sielec na terenie dzisiejszego miasta Sosnowiec. Sprzedał mu ją Abraham z Goszyc z synem Markiem.   

Był mężem Jadwigi z Melsztyna (matki chrzestnej króla Władysława Jagiełły). Miał jedynie córkę Elżbietę z Pilczy Granowską h. Topór (ok.1380 - 1420), która po śmierci Ottona w 1384, odziedziczyła po nim ogromne posiadłości łańcuckie oraz Pilicę i stała się najbogatszą panną w Polsce. Poprzez ślub 2 maja 1417 r. w Sanoku; została trzecią żoną króla Władysława Jagiełły i 19 listopada 1417 roku była koronowana na Wawelu na królową Polski.






