Liaoning – ciężki krążownik lotniczy typu Admirał Kuzniecow.

Budowę okrętu rozpoczęto w 1985 roku w Związku Socjalistycznych Republik Radzieckich z przeznaczeniem dla Floty Oceanu Spokojnego. W 1998 roku nieukończony lotniskowiec został sprzedany do Makau, w 2002 odholowany do Chin, a w 2004 roku przekazany jej rządowi. W 2012 roku po kilkuletnim okresie przygotowań i remoncie wszedł do służby w Marynarce Wojennej Chińskiej Armii Ludowo-Wyzwoleńczej.

Historia
Pierwotnie okręt budowany był w czarnomorskim zakładzie nr 444 w Mikołajowie pod nazwą Riga, jako drugi radziecki ciężki krążownik lotniczy projektu 11435 (S-106). Od 1986 roku po zmianach konstrukcyjnych i wprowadzeniu ulepszeń znany pod oznaczeniem projekt 11436.

W 1990 roku został przemianowany na Wariag. Docelowo miał służyć jako lotniskowiec Floty Oceanu Spokojnego i wejść do służby w 1993 roku. Po rozpadzie Związku Radzieckiego ukończony w ponad 67% przypadł Ukrainie przy podziale majątku ZSRR. Rosja zaprzestała finansowania dalszych prac, a Ukraina nie była zainteresowana ich kontynuowaniem.

W 1995 roku po kilku latach nieuregulowanej sytuacji prawnej nieukończony lotniskowiec stał się własnością stoczni w Mikołajewie. W 1997 roku kadłub okrętu został pozbawiony silników i wyposażenia, a następnie wystawiony na sprzedaż. W 1998 roku przetarg na jego zakup wygrała chińska firma z Makau, która zadeklarowała jego przebudowę na centrum hotelarsko-rozrywkowe. W latach 2001-2002 po kilkumiesięcznych negocjacjach z Turcją w kwestii pozwolenia na przejście cieśnin Bosfor i Dardanele okręt został odholowany do Chin.

Od 2002 roku cumował w porcie Dalian. W 2004 roku został przekazany chińskiej marynarce wojennej, która podjęła się jego dokończenia w stoczni Changxingdao pod Szanghajem.

Próby morskie lotniskowca rozpoczęły się 10 sierpnia 2011 roku. Wstępną gotowość operacyjną jednostka osiągnęła w 2012 roku. Docelowo ma służyć jako okręt szkolny dla pilotów, którzy będą pełnić służbę na nowych chińskich lotniskowcach.

Linki zewnętrzne
