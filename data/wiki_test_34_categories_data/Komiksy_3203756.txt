Tytus, Romek i A'Tomek księga XVIII – osiemnasty komiks z serii Tytus, Romek i A'Tomek o przygodach trzech przyjaciół Tytusa, Romka i A'Tomka. 

Autorem scenariusza i rysunków jest Henryk Jerzy Chmielewski. Album ten ukazał się w roku 1987 nakładem Młodzieżowej Agencji Wydawniczej. Komiks ten wydany jest w układzie poziomym. Potocznie księga ta ma opis - Tytus plastykiem (lub malarzem). Na stronie 63 (wydanie I) został umieszczony dodatek Porysunkowie, który zawiera recenzje Wielkiego Recenzenta Wydawnictwa i znaczenie kilku neologizmów występujących w komiksie. 

Fabuła komiksu
A'Tomek i Romek kolejny raz nie mogą poradzić sobie z nadpobudliwym Tytusem. Postanawiają zaradzić sytuacji poprzez uplastycznienie Tytusa. W tym celu najpierw posyłają go do ogniska plastycznego, potem Tytus trafia na nauki do Papcio Chmiela. Następnie chłopcy zapoznają go ze sztuka malarską w muzeum. Tytus wskakuje kolejno do różnych obrazów znajdujących się w muzeum i przeżywa tam kolejne przygody. Podczas ucieczki z jednego z nich zabiera ze sobą Asizę - kubistyczną dziewczynę. Razem trafiają w niewolę do gangstera miłośnika sztuki, gdzie Tytus pod przymusem musi malować obrazy, sprzedawane potem za dużą gotówkę. Kiedy zostaje sławnym malującym szympansem, na jego trop wpadają ciągle go poszukujący Romek i A'Tomek. Ruszają mu na pomoc skonstruowanym przez prof. T.Alenta pojazdem - aerografolotem. Po sprawnej akcji chłopcy wraz z Asizo, docierają do prof. T.Alenta, gdzie ten z kubistycznej dziewczyny Asizo tworzy za pomocą komputera współczesną Zosię. 

Wydania
wydanie I     1987 - Młodzieżowa Agencja Wydawnicza, nakład: 300 000 egzemplarzy
wydanie II    1990 - KANT IMM, nakład: 200 000 egzemplarzy
wydanie III   1991 - Prószyński Sp. z o.o. nakład: 100 000 egzemplarzy
wydanie IV    2003 - Prószyński i S-ka, nakład: 20 000 egzemplarzy
wydanie V     2005 (wydanie zbiorowe jako Złota księga przygód VI)- Prószyński i S-ka, nakład: 20 000 egzemplarzy
wydanie VI    2009 - Prószyński Media

Bibliografia
Henryk Jerzy Chmielewski: Tytus, Romek i A'Tomek księga XVIII, Warszawa: Młodzieżowa Agencja Wydawnicza, 1987, wydanie I





