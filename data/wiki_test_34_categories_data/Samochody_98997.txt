
UAZ (ros. УАЗ) – marka samochodów terenowych i ciężarowych produkowanych przez fabrykę Uljanowskij Awtomobilnyj Zawod w Uljanowsku) w Rosji.

Historia
Fabryka rozpoczęła produkcję samochodów w okresie II wojny światowej. W 1941 do Uljanowska przewieziono oprzyrządowanie z ewakuowanej z Moskwy przed wojskami niemieckimi fabryki samochodów ZiS i w 1942 rozpoczęto tam produkcję samochodów ciężarowych ZIS-5W z przeznaczeniem dla wojska. Po wojnie fabrykę przeniesiono w inne miejsce Uljanowska. Pierwszym powojennym samochodem produkcji UAZ była półtoratonowa ciężarówka konstrukcji zakładów GAZ - GAZ-MM. Od 1954 rozpoczęto w Uljanowsku produkcję samochodów terenowych GAZ-69 pod oznaczeniem UAZ-69. W 1958 rozpoczęto produkcję terenowych samochodów dostawczych i lekkich ciężarówek UAZ 450, a od 1965 popularnych UAZ-ów 452, produkowanych z kilkoma zmianami do dziś. Od 1970 rozpoczęto produkcję najsłynniejszego samochodu z Uljanowska - terenowego UAZ 469B, który w 1985 zmienił nazwę na UAZ 31512 Commanders (produkcję zakończono w 2003).
Samochody terenowe UAZ wszystkich modeli produkowane były w największych ilościach na potrzeby wojska - Armii Radzieckiej i wojsk państw Układu Warszawskiego, gdzie były standardowymi samochodami terenowymi, oraz innych państw będących pod wpływem ZSRR. Obecnie fabryka zatrudnia około 20 tysięcy osób i produkuje kilkaset tysięcy samochodów rocznie, głównie na rynek rosyjski. Od kilku lat następuje modernizacja produkcji i wprowadza się nowe samochody o wyższym standardzie (UAZ Hunter, UAZ 3162 Simbir, UAZ 3153 Strech de luxe, UAZ Patriot)

Modele
UAZ-69
UAZ 450
UAZ 452 Minibus 
UAZ 469
UAZ 31512
UAZ 3153 Strech de Luxe
UAZ Hunter
UAZ Patriot
UAZ Pickup
UAZ Hunter Classic







