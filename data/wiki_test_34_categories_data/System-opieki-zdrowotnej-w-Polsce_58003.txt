Filipina i Konstancja Studzińskie – siostry Zakonu Miłosierdzia, były pierwszymi kobietami na świecie, które w 1824 roku uzyskały tytuły magistra farmacji.

Filipina (ur. 1797 w Garwolinie, zm. 1877 w Poznaniu) i Konstancja (ur. 1787 w Siemiatyczach, zm. 1853 w Warszawie), zakonnice, a zarazem rodzone siostry pracowały w szpitalu Św. Łazarza prowadzonym przez Zgromadzenie Sióstr Miłosierdzia. Prowadziły przyszpitalną aptekę. Mając dziesięcioletnią praktykę w zawodzie, wystąpiły do władz Uniwersytetu Jagiellońskiego z prośbą o możliwość złożenia egzaminów umożliwiających im zdobycie tytułu magistra farmacji. Było to jak na owe czasy wydarzenie niezwykłe, kobiety, a zwłaszcza zakonnice, nie miały możliwości kształcenia się na wyższych uczelniach.

Uniwersytet wyraził zgodę na studia w trybie eksternistycznym. Siostry kształciły się pod okiem prof. Józefa Sawiczewskiego, który udzielał im lekcji m.in. z botaniki, zoologii i mineralogii w swojej aptece Pod Słońcem (w przytomności przyzwoitki).

Egzamin magisterski również przeprowadzono nie na Uniwersytecie, lecz w szpitalu, w dodatku bez udziału prorektora i dziekana wydziału. W dniu 28 sierpnia 1824 roku siostry Studzińskie uzyskały tytuły magistra farmacji.

Był to precedens, ustawodawstwa innych krajów dopiero w latach 60. XIX wieku zezwalały kobietom na studia farmaceutyczne, który to jako kierunek studiów zawodowych był pierwszym dozwolonym dla kobiet.

Uniwersytet Jagielloński następne studentki farmacji przyjął dopiero w 1894 roku. Z 64 kandydatek zakwalifikowano trzy. Pierwsze studentki medycyny rozpoczęły naukę w 1900 roku. Pierwszy doktorat w historii polskiej farmacji uzyskała w 1939 roku Anna Peraus-Pilecka.

Zobacz też
Nawojka
Artykuły panieńskie





