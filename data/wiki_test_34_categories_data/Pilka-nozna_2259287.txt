Olivier De Cock (ur. 9 listopada 1975 w Eeklo) – piłkarz belgijski grający na pozycji prawego obrońcy. Mierzy 183 cm wzrostu, waży 72 kg. Od 2010 roku jest piłkarzem KSV Roeselare.

Kariera klubowa
Karierę piłkarską De Cock rozpoczynał w klubie Club Brugge. W 1995 roku awansował do kadry pierwszej drużyny, a w 1996 roku zadebiutował w jego barwach w pierwszej lidze belgijskiej. Swój pierwszy sukces w karierze osiągnął w 1998 roku, gdy z Brugge wywalczył mistrzostwo Belgii. Latem 1998 zdobył Superpuchar Belgii. Natomiast w 2002 roku zdobył swój pierwszy w karierze Puchar Belgii. Wraz z Brugge jeszcze dwukrotnie sięgał po tytuł mistrzowski - w sezonach 2002/2003 i 2004/2005. Także dwukrotnie wywalczył krajowy puchar - w latach 2004 i 2007 oraz czterokrotnie superpuchar (2002, 2003, 2004, 2005). W Brugge od 1996 do 2007 roku rozegrał 286 spotkań, w których strzelił 15 goli.

W 2007 roku De Cock został wypożyczony z Brugge do niemieckiej Fortuny Düsseldorf grającej w Regionallidze Nord. Na początku 2009 roku został zawodnikiem innego niemieckiego zespołu, Rot-Weiß Oberhausen, grającego w 2. Bundeslidze. Zadebiutował w nim 30 stycznia 2009 w zremisowanym 0:0 meczu z TuS Koblenz. W Oberhausen rozegrał 4 mecze.

W 2009 roku De Cock wrócił do Belgii i grał w drugoligowym KV Oostende. Z kolei w 2010 roku został piłkarzem KSV Roeselare. Zadebiutował w nim 18 sierpnia 2010 w meczu z RFC Tournai (1:0).



Kariera reprezentacyjna
W reprezentacji Belgii De Cock zadebiutował 12 października 2002 roku w wygranym 1:0 spotkaniu eliminacji do ME 2004 z Andorą. Od 2002 do 2005 roku wystąpił w kadrze narodowej 11 razy.



Bibliografia
