Republika: Rewolucja (ang. Republic: The Revolution) – fabularno-strategiczna gra komputerowa, wydana przez Elixir Studios we współpracy z Eidosem. W Polsce wydana przez firmę Cenega.

Grę wyróżnia znakomicie skomponowana muzyka, której autorem jest James Hannigan, a wykonawcą Orkiestra Symfoniczna Słowackiego Radia. Po wielu e-mailach otrzymanych od fanów, muzyka z gry została wydana na płycie CD.

Fabuła
Akcja gry toczy się w fikcyjnej republice Nowistrany, jednej z republik byłego Związku Radzieckiego, borykającej się z problemami totalitarnej władzy, która pojawiła się zaraz po upadku komunizmu.

Gracz wciela się w jednego z gnębionych mieszkańców, ale w przeciwieństwie do reszty ludzi, bohater gry nie stracił nadziei na wolność. Użytkownik gry tworzy ruch oporu i wszelkimi dostępnymi metodami walczy ze znienawidzonymi oprawcami. Bez poparcia społeczeństwa szybko kończy grę w jednym z państwowych ciężkich więzień. Na początku gracz będzie musiał zdobyć sojuszników. Jeśli zechce, wygłosi na przykład na ulicy porywające masy przemówienie, modląc się o to, aby w zebranym tłumie nie znalazł się żaden tajniak ani kapuś. Uczestnictwo w balladach dobroczynnych zwiększy poparcie dla gracza, lecz bez zastosowania przemocy w walce z państwem totalitarnym nie ma szans. Gdy już zbierze grupę bojowników o wolność, przestanie działać w białych rękawiczkach. 

Celem gry jest obalenie znienawidzonego dyktatora.

Nowistrana
Stolicą republiki jest Berezyna (50 tys. mieszkańców), inne ważne miasta to Pugaczów oraz Jekaterynowo. Prezydentem republiki w chwili rozpoczęcia gry jest samozwańczy dyktator Wasilij Karasow.

Etymologia
Nazwa kraju pochodzi prawdopodobnie od połączenia rosyjskich słów новый (nowyj; nowy) oraz страна (strana; państwo).

Codzienność
Krajem rządzi twardą ręką dyktator Wasilij Karasow. Zaraz po objęciu władzy ogłosił dzień swoich urodzin świętem narodowym. Zamieszkał w pałacu i żył w pełnym bogactwie, podczas gdy reszta społeczeństwa żyła w biedzie. Kraj jest kontrolowany przez tajną policję i prywatny karasowowski zespół specjalny Alfa. W kraju rządzi siła oraz korupcja, wiele przedsiębiorstw jednak całkowicie współpracuje z dyktatorem, co utrudnia jakiekolwiek zmiany w republice. Kraj posiada własną agencję prasową, linię lotniczą, flagę oraz hymn, religią dominująca jest prawosławie, a księża biorą duży udział w życiu codziennym, pomagając biednym i bezdomnym.

Język
Głównym językiem używanym w Nowistranie jest fikcyjny język nowistrański, zapisywany cyrylicą wraz z wyłączonymi z rosyjskiej grażdanki literami jak jać, bardzo podobny do rosyjskiego, w rzeczywistości będący mieszanką różnych rosyjskich dialektów. Przyglądając się dokładniej zapisowi języka widać jednak, że słowa w grze powstały z zupełnie przypadkowego ustawienia liter. Przykładem do tego może być napis ustawiony przy każdej stacji metra: Пйфжщ (Pjfższcz), co ma w domyśle oznaczać metro. Nazwa państwa, występująca na oficjalnych materiałach, zapisywana jest za pomocą znaków rosyjskich i łacińskich jako ИФVISTЯДИД (Ifvistjadid), co ma przypominać łaciński zapis NOVISTRANA.

Linki zewnętrzne
