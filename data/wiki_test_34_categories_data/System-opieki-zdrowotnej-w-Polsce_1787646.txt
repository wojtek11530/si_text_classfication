
Centrum Kompleksowej Rehabilitacji Sp. z o.o.''' (do 2009 r. Centrum Kształcenia i Rehabilitacji) – ośrodek medyczny specjalizujący się w leczeniu schorzeń narządu ruchu i rehabilitacji osób niepełnosprawnych, zlokalizowany w Konstancinie-Jeziornie, w powiecie piaseczyńskim, w woj. mazowieckim (ul. Gąsiorowskiego 12/14).

Historia
Ośrodek powstał w 1977 r. Inicjatorem jego założenia był prof. dr hab. n. med. Marian Weiss (prowadził w Konstancinie unikatowy na świecie program leczenia osób z uszkodzeniem rdzenia kręgowego), który zarazem był współtwórcą polskiej szkoły rehabilitacji oraz dr n. med. Hanna Dworakowska. Przyczynili się oni do wybudowania w Konstancinie-Jeziornie przy Spółdzielni Inwalidów Saturn zakładu pracy chronionej oraz szkoły zawodowej (kształciła w zawodach technicznych) z internatem. Celem ośrodka była edukacja zawodowa i rehabilitacją osób niepełnosprawnych.

Pierwszym dyrektorem zakładu był Mirosław Skarżyński. Plan nauczania placówki charakteryzował się indywidualnym podejściem do uczniów, rozwijaniem ich umiejętności i talentów., a także wyrównywaniem braków. W 1990 r. rozszerzono kształcenie młodzieży wprowadzając kierunki: informatyczny i ekonomiczny.

W 1994 r. powstała Przychodnia Rehabilitacyjna. W tym samym roku zaczęto organizować pobyty rehabilitacyjne. W 2001 r. przekształcono ośrodek w spółkę z ograniczoną odpowiedzialnością. Powstał Niepubliczny Zakład Opieki Zdrowotnej. Wybudowano część administracyjno-biurową i hotelowo-szkoleniową.

W 2002 r. zakład wzbogacił się o kriokomorę. W 2003 r. ukończono budowę basenu, a w 2006 r. oddano do użytku Oddział Chirurgii Jednego Dnia, Reumoortopedii i Chirurgii Kręgosłupa.

W 2009 r. zmieniono nazwę ośrodka na Centrum Kompleksowej Rehabilitacji.

Centrum wydaje rocznik pt. „Przegląd Medyczny CKR”, którego adresatami są lekarze i fizjoterapeuci.

Oddziały i filie

W Konstancinie Jeziornie ośrodek zajmuje 15 000 m² powierzchni (2009 r.). Działają na nim następujące placówki:
Przychodnia Rehabilitacyjna, w skład której wchodzą poradnie: ortopedyczna, reumatologiczna, rehabilitacyjna;
Stacjonarny Oddział Rehabilitacyjny (215 łóżek);
Komercyjne Centrum Medyczne;
Przychodnia Krioterapeutyczna;
Kompleks rekreacji i bioodnowy, w skład którego wchodzą: basen, sala gimnastyczna, kort tenisowy, jaskinia solno-jodowa, gabinet fryzjerski oraz gabinet kosmetyczny;
Ośrodek Szkolno-Wychowawczy z internatem (kształci w zawodach: technik informatyk oraz technik ekonomista);
Szkolny Klub Sportowy „Konstancin” – powstał w 1996 r., należą do niego osoby niepełnosprawne z dysfunkcją narządu ruchu. Dyscypliny jakie są w nim uprawiane to: szermierka, koszykówka na wózkach, tenis ziemny na wózkach, pływanie. Członkowie klubu zdobyli m.in. złoty i srebrny medal w szermierce na Igrzyskach Paraolimpijskich Sydney 2000;
Oddział Reumoortopedii i Chirurgii Kręgosłupa;
Ośrodek Szkolenia Kursowego;
Ośrodek Szkolenia Kierowców (prowadzi m.in. kursy prawa jazdy kategorii B dla osób niepełnosprawnych).

Ogólnopolskie przychodnie rehabilitacyjne
Filia 1, ul. Wasilkowskiego w Warszawie (powstała w 2002 r., w 2006 r. przekształcona w Filię nr 5);
Filia 2, ul. Gałczyńskiego w Warszawie (powstała w 2003 r.);
Filia 3, ul. Krasińskiego we Wrocławiu (powstała w 2005 r.);
Filia 4, ul. Witolińska w Warszawie (powstała w 2006 r., w 2008 r. zmieniła lokalizację na ul. Majdańską);
Filia 5, ul. KEN w Warszawie (powstała w 2006 r.);
Poradnia Rehabilitacyjna, ul. Warszawska w Białymstoku (powstała w 2007 r.).

Nagrody i wyróżnienia
2003 – Mazowiecka Firma Roku (przyznawana przez Związek Pracodawców Warszawy i Mazowsza);
2004 – Motyl (przyznawana przez Fundację Porozumienie bez barier);
2005 – Wektor (przyznawana przez Konfederację Pracodawców Polskich);
2007 – Perły Medycyny.

Zobacz też
Stołeczne Centrum Rehabilitacji (Stocer)





