Sven Fischer (ur. 16 kwietnia 1971 w Schmalkalden) – biathlonista niemiecki, mistrz olimpijski, mistrz świata, zdobywca Pucharu Świata, jeden z najbardziej utytułowanych zawodników w historii biathlonu.

Trenował biathlon od 1983. W ścisłej czołówce światowej znajdował się od sezonu 1992/1993, kiedy w klasyfikacji Pucharu Świata uplasował się na 6. miejscu. Jako olimpijczyk debiutował w 1994 w Lillehammer, zdobywając brąz w biegu indywidualnym (20 km) oraz złoto w sztafecie (wraz z Markiem Kirchnerem, Frankiem Luckiem i Ricco Grossem). Na kolejnej olimpiadzie w Nagano w 1998 słabiej wypadał w konkurencjach indywidualnych, ale obronił złoto w sztafecie (w drużynie niemieckiej Kirchnera zastąpił Peter Sendel). W Salt Lake City w 2002 Fischer zdobył dwa srebrne medale – w biegu sprinterskim (10 km) i sztafecie (ponownie z Grossem, Luckiem i Sendelem). W Turynie w 2006 zdobył złoto w sprincie, wyprzedzając dwóch Norwegów Hanevolda i Andresena; w biegu na dochodzenie zajął 3. miejsce, przegrywając z Francuzem Vincentem Defrasne i Norwegiem Ole Einar Bjørndalenem. Drugi tytuł mistrzowski zdobył w składzie sztafety; biegł na trzeciej zmianie, a partnerowali mu Ricco Gross, Michael Rösch i Michael Greis.

Fischer jest także multimedalistą mistrzostw świata. Pierwsze medale zdobył już w 1993 (złoto w biegu drużynowym, brąz w sztafecie). Do 2006 siedem razy świętował tytuł mistrza świata (cztery w sztafecie, raz w drużynie). W 1999 zdobył dwa złote medale – w biegu indywidualnym (20 km) i biegu ze startu wspólnego (15 km) – w mistrzostwach w Oslo (przeniesionych ze względu na zbyt niskie temperatury z Kontiolahti). Ma na koncie również osiem srebrnych medali mistrzostw świata i siedem brązowych.

W swojej karierze odniósł 33 zwycięstwa w zawodach Pucharu Świata. W liczbie wygranych imprez pucharowych wyprzedzają go jedynie Francuz Raphaël Poirée (44 wygrane) i Norweg Ole Einar Bjørndalen (72 wygranych). Łącznie ponad 80 razy stawał na podium zawodów Pucharu Świata. Wygrywał klasyfikację generalną Pucharu Świata w sezonach 1996/1997 i 1998/1999, był 2. w sezonach 1993/1994 i 2004/2005 (prowadził w klasyfikacji przed zawodami finałowymi, ale musiał wycofać się z rywalizacji ze względu na chorobę) oraz 3. w sezonach 1995/1996, 1997/1998, 1999/2000. W latach 1993-2005 jedynie raz został sklasyfikowany poza czołową dziesiątką klasyfikacji generalnej (18. miejsce w sezonie 1994/1995). Kilkakrotnie był najlepszy w klasyfikacjach poszczególnych konkurencji biathlonowych w Pucharze Świata (m.in. w sprincie w sezonach 1992/1993, 1993/1994, 1998/1999).

Sven Fischer był zaliczany do najlepszych biegaczy wśród biathlonistów. Znany jest także z odporności na mróz – startował zazwyczaj bez rękawiczek i czapki, bez względu na panującą temperaturę. Żonaty z Doreen Ehrle, ma córkę i syna.

Osiągnięcia
Zimowe igrzyska olimpijskie


Mistrzostwa świata


Puchar Świata


Zwycięstwa w zawodach Pucharu Świata
Kontiolahti 1993 (10 km)
Anterselva 1994 (20 km)
Hinton 1994 (10 km)
Oslo 1995 (20 km oraz 10 km)
Lillehammer 1996 (10 km oraz 12,5 km na dochodzenie)
Nagano 1997 (10 km)
Kontiolahti 1997 (12,5 km na dochodzenie)
Osrblie 1998 (10 km oraz 12,5 km na dochodzenie)
Lake Placid 1999 (10 km)
Oslo 1999 (10 km)
Oslo 1999 (20 km oraz 15 km ze startu wspólnego, mistrzostwa świata)
Lahti 2000 (12,5 km na dochodzenie)
Chanty-Mansyjsk 2000 (12,5 km na dochodzenie)
Oberhof 2001 (15 km ze startu wspólnego)
Oslo 2001 (15 km ze startu wspólnego)
Ruhpolding 2002 (12,5 km na dochodzenie)
Oestersund 2002 (10 km)
Oslo 2002 (12,5 km na dochodzenie)
Oestersund 2003 (10 km)
Anterselva 2004 (20 km)
Fort Kent 2004 (15 km ze startu wspólnego)
Beitostolen 2004 (12,5 km na dochodzenie)
Oslo 2004 (20 km oraz 12,5 km na dochodzenie)
Oberhof 2005 (10 km)
Chanty-Mansyjsk 2005 (10 km)
Osrblie 2005 (20 km oraz 12,5 km na dochodzenie)
Turyn 2006 (10 km, igrzyska olimpijskie)

Bibliografia
