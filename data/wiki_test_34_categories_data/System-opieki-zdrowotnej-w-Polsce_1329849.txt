Marian Marcin Górski (ur. 31 października 1910 w Dolsku, zm. 31 marca 1982 w Gdańsku – profesor doktor habilitowany medycyny. Rektor Akademii Medycznej w Gdańsku w latach 1968-1972, bezpartyjny poseł na Sejm PRL VI kadencji.

Biografia
Absolwent gimnazjum w Gostyniu z 1929. Na podstawie konkursu matur został przyjęty na wydz. lekarski Uniwersytetu Poznańskiego, który ukończył 11 III 1935 r., uzyskując dyplom lekarza. W 1935 r. uzyskał etat starszego asystenta w II Klinice Chorób Wewnętrznych tegoż uniwersytetu. W 1937 r. zdobył stopień naukowy dra medycyny i odbył 3-miesięczny staż zagraniczny we Francji. W 1938/9 korzystał z rocznego stypendium Funduszu Kultury Narodowej, co umożliwiło mu kontynuowanie studiów we Francji. W sierpniu 1939 r. powrócił do Polski i ponownie podjął pracę w klinice, którą kontynuował aż do wysiedlenia z Poznania w grudniu 1939 r. Aresztowany przez Niemców w czasie próby przejścia granicy polsko-węgierskiej w styczniu 1940 r., przebywał w więzieniu w Sanoku do końca maja. 

Po wyjściu z więzienia podjął pracę lekarza wiejskiego we wsi Ropa koło Gorlic. W marciu 1943 przeniósł się do Krosna nad Wisłokiem, gdzie w miejscowym szpitalu pełnił funkcję ordynatora oddziałów: chorób wewnętrznych i zakaźnego. Ewakuowany w maju 1944 r. do Gorlic, prowadził tam oddział chorób wewnętrznych do marca 1945 r., po czym powrócił do wyzwolonego Poznania i rozpoczął pracę jako adiunkt w II Klinice Chorób Wewnętrznych. 

W maju 1945 habilitował się, a w sierpniu uzyskał nominację na docenta patologii szczegółowej i terapii chorób wewnętrznych. Od września 1946 r. organizował I Klinikę Chorób Wewnętrznych Uniwersytetu Poznańskiego i pełnił obowiązki jej kierownika aż do powołania we wrześniu 1948 r. na stanowisko kierownika I Katedry i Kliniki Chorób Wewnętrznych Akademii Lekarskiej w Gdańsku. Pracownik naukowy Akademii Medycznej w Gdańsku. W latach 1955-1956 dziekan Wydziału Lekarskiego. Od 1959 do 1965 prorektor ds. klinicznych. W 1958 mianowany profesorem zwyczajnym. W latach 1965-1968 pełnił funkcję prorektora ds. nauki a następnie od 1968 do 1972 – rektora gdańskiej AM.

Działalność naukowa profesora Górskiego związana była głównie z hepatologią i gastroenterologią. Najważniejsze znaczenie mają prace profesora Górskiego dotyczące zmian w stężeniu białek surowicy krwi w uszkodzeniu wątroby i w innych stanach patologicznych ustroju, oraz w znaczeniu tych zmian dla diagnostyki klinicznej. Istotne są również badania nad rolą wątroby w przemianie żelaza ustrojowego. Wyniki badań profesora Górskiego nad nagminnym występowaniem żółtaczki, które prowadził nawet w warunkach okupacji hitlerowskiej, przyczyniły się do uznania zapalenia wątroby za chorobę zakaźną podlegającą zgłoszeniu i hospitalizacji. Jako przewodniczący Komisji Terapii Kontrolowanej Polskiej Akademii Nauk prowadził ogólnopolskie badania dotyczące metod leczenia przewlekłych zapaleń wątroby. Profesor Górski kierował wieloośrodkowymi badaniami nad leczeniem immunosupresyjnym przewlekłych aktywnych zapaleń wątroby. 

Wybrane publikacje
Żółtaczki zakaźne w: Ostre choroby zakaźne. Podręcznik dla lekarzy, pod red. prof. dr Stanisława Wszelakiego, tom III - Choroby o przeważnym umiejscowieniu w układzie pokarmowym, Państwowy Zakład Wydawnictw Lekarskich, Warszawa 1952, s. 343-408
Podstawy dietetyki w: Choroby wewnętrzne. Podręcznik dla studentów, pod red. prof. dra Mściwoja Semerau-Siemianowskiego, wydanie II, Państwowy Zakład Wydawnictw Lekarskich, Warszawa 1953, s. 1336-1366
Choroby wątroby i układu żółciowego w: Terapia współczesna, pod red. doc. dra med. Bolesława Złotnickiego, Państwowy Zakład Wydawnictw Lekarskich, Warszawa 1963, s. 249-264
Choroby wątroby w: Choroby wewnętrzne praca zbiorowa pod red. prof. dr Edwarda Szczeklika, tom I, Państwowy Zakład Wydawnictw Lekarskich, Warszawa 1965, s. 621-671
Choroby wątroby w: Podręcznik chorób wewnętrznych pod red. prof. dra Edwarda Szczeklika, Państwowy Zakład Wydawnictw Lekarskich, Warszawa 1972, s. 360-396
Choroby wątroby w: Klinika chorób wewnętrznych pod red. prof. dr med. Edwarda Szczeklika, tom I, wydanie drugie zmienione i uzupełnione, Państwowy Zakład Wydawnictw Lekarskich, Warszawa 1977, s. 524-562
Żółtaczki w: Choroby wewnętrzne, pod red. prof. dra med. Andrzeja Wojtczaka, Państwowy Zakład Wydawnictw Lekarskich, Warszawa 1981, s. 97-104  

Wyróżnienia i nagrody
Doktor Honoris Causa AM w Gdańsku i AM w Białymstoku. Członek honorowy Polskiego Towarzystwa Lekarskiego i Towarzystwa Internistów Polskich. Zasłużony Ziemi Gdańskiej, Gdańszczanin Roku 1972''. Ponadto w uznaniu wybitnych zasług Profesor Marian Górski był wielokrotnie odznaczany, w tym m.in. Krzyżem Kawalerskim, Oficerskim i Komandorskim Orderu Odrodzenia Polski, Złotym Krzyżem Zasługi, Odznaką 1000-lecia Państwa Polskiego, Medalem Komisji Edukacji Narodowej, Medalem 10-lecia Polski Ludowej, Złotą Odznaką Polskiego Czerwonego Krzyża I i II klasy, Medalem Kopernika nadanym przez Polską Akademię Nauk.

Bibliografia
Słownik biograficzny Pomorza Nadwiślańskiego pod red. Stanisława Gierszewskiego, Tom II G-K pod red. Zbigniewa Nowaka, Gdańskie Towarzystwo Naukowe, Uniwersytet Gdański, Gdańsk 1994, s. 92-93
Ludzie Akademii Medycznej w Gdańsku. Prace Zakładu Historii i Filozofii Nauk Medycznych. Seria biograficzna tom VII, praca zbiorowa pod red. dr n. med. Seweryny Koniecznej, Gdański Uniwersytet Medyczny, Gdańsk 2009, s. 55-65
Witold Zegarski, Włodzimierz Bielawski, Marian Górski (1910-1982)'' w: Annales Academiae Medicae Gedanensis, 1983 rok, tom 13 (w całej serii), s. 207-219 

Linki zewnętrzne
