Bohdan Podoski (ur. 1894, zm. 1986) – polski prawnik, polityk, poseł na Sejm II, III i IV kadencji, działacz państwowy II Rzeczypospolitej.

Życiorys
W czasie I wojny światowej komendant Polskiej Organizacji Wojskowej (POW) w Mińsku. W 1919 wstąpił na ochotnika do Wojska Polskiego, uczestnik wojny polsko-bolszewickiej.

Od 1924 sędzia Sądu Apelacyjnego w Warszawie. W latach 1928–1938 poseł na Sejm RP trzech kolejnych kadencji, jeden z czołowych parlamentarzystów BBWR. Obok Stanisława Cara i Walerego Sławka jeden z trzech współautorów założeń konstytucji kwietniowej. W latach 1935–1938 wicemarszałek Sejmu.

Po wybuchu II wojny światowej wyjechał do Wilna, które pomiędzy październikiem 1939 a czerwcem 1940 znajdowało się pod okupacją litewską. Po zajęciu Republiki Litewskiej przez Armię Czerwoną w czerwcu 1940 i aneksji państwa litewskiego przez ZSRR (sierpień 1940) aresztowany jesienią 1940 przez NKWD, a następnie wysłany do łagru nad Morzem Arktycznym. 

Zwolniony latem 1941 po wybuchu wojny niemiecko-sowieckiej, w wyniku układu Sikorski-Majski. Ewakuowany latem 1942 jako podporucznik służby czynnej wraz z Armią Andersa do Iranu, następnie w II Korpusie.

Po wojnie na emigracji w Wielkiej Brytanii. W latach 1951–1953 członek Rady Narodowej w Londynie. Od 1966 prezes Ligi Niepodległości Polski.

Wybrane publikacje
(współautor: Stanisław Car) Główne wytyczne nowej konstytucji Rzeczypospolitej Polskiej, Warszawa: Księgarnia Powszechna 1935.
(współautor: Stanisław Car) Ordynacje wyborcze do sejmu i senatu, wstępem i wyjaśnieniami opatrzyli Stanisław Car, Bohdan Podoski, Warszawa: Księgarnia Powszechna 1935. 



















