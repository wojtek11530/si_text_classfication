Michael Chabon (ur. 24 maja 1963 r. w Waszyngtonie) – amerykański pisarz, laureat Nagrody Pulitzera w dziedzinie literatury oraz nagród Nebula i Hugo. 

Biografia
Urodził się w inteligenckiej rodzinie żydowskiej. W wieku dziesięciu lat postanowił zostać pisarzem. Po rozwodzie rodziców mieszkał w Pittsburghu i Columbii. Rozpoczął studia na Carnegie Mellon University, ale po roku przeniósł się na Uniwersytet w Pittsburghu, który ukończył w 1984, otrzymując licencjat z literatury. Naukę kontynuował na Uniwersytecie Kalifornijskim w Irvine, otrzymując stopień Master of Fine Arts. 

Swoją pierwszą powieść, The Mysteries of Pittsburgh, wydał w 1988 r. Książka stała się bestsellerem i przyniosła autorowi nieoczekiwaną popularność. W 1991 Chabon wydał zbiór opowiadań A Model World and Other Stories. Przez pięć lat po debiucie usiłował napisać drugą powieść o roboczym tytule Fountain City. Męki twórcze zbiegły się z problemami w życiu osobistym, zakończonymi rozwodem z, poślubioną w 1987 r., poetką Lollie Groth. Ostatecznie autor porzucił nieudaną powieść, a świeżo nabyte doświadczenia zawarł w swym następnym dziele, powieści Wonder Boys, wydanej ostatecznie w 1995 r. Książka odniosła sukces i została zekranizowana w 2000 r., z Michaelem Douglasem i Tobeyem Maguire w rolach głównych. 

Czwartą książką Chabona był drugi zbiór opowiadań Werewolves in their Youth (1999), gdzie po raz pierwszy autor spróbował swych sił na polu fantastyki. W 2000 r. wydał swoją trzecią powieść The Amazing Adventures of Kavalier & Clay, która stała się jego największym sukcesem i za którą otrzymał Nagrodę Pulitzera. Następna powieść, Summerland (2002), pierwsza powieść stricte fantastyczna w twórczości Chabona, przyniosła mu z kolei nagrodę Mythopoeic. 

W latach 2004-2006 Chabon spróbował swych sił na polu komiksu, pisząc scenariusz do cyklu The Amazing Adventures of the Escapist, z bohaterami swojej powieści The Amazing Adventures of Kavalier & Clay. Cykl zaowocował nagrodą Eisnera w 2005 r. 

W 2007 r. ukazała się powieść Związek żydowskich policjantów, owoc pięciu lat pracy. Powieść okazała się następnych wielkim sukcesem pisarza, przynosząc mu nagrody Nebula, Hugo i Locus oraz nominacje do nagród Sidewise, nagrody im. Edgara Allana Poe oraz nagrody BSFA. Media wspominają o niedługiej ekranizacji powieści, której mają dokonać Bracia Cohen.

W 1993 r. Michael Chabon poślubił pisarkę Ayelet Waldman. Mają czworo dzieci i mieszkają w Berkeley.

Bibliografia
Powieści
The Mysteries of Pittsburgh (1988)
Cudowni chłopcy (Wonder Boys 1995, wyd. polskie Rebis 2003)
The Amazing Adventures of Kavalier & Clay (2000)
Summerland (2002)
The Final Solution (2004)
Związek żydowskich policjantów (The Yiddish Policemen's Union 2007, wyd. polskie W.A.B. 2009)
Gentlemen of the Road (2007)

Zbiory opowiadań
A Model World and Other Stories (1991)
Werewolves in Their Youth (1999)

Eseje
Maps and Legends (2008)
Manhood for Amateurs: The Pleasures and Regrets of a Husband, Father, and Son

Linki zewnętrzne
