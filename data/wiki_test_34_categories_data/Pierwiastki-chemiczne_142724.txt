Żelazostopy, ferrostopy, stopy wstępne żelaza - to stopy przejściowe zawierające pewne ilości żelaza i jeden lub więcej pierwiastków należący do metali nieżelaznych bądź półmetali i są to najczęściej – krzem, mangan i chrom, będące składnikami stopowymi. Są one dodatkami w produkcji stali. Wprowadzenie pierwiastków stopowych za pomocą żelazostopów zapewnia nadanie odpowiednich właściwości produkowanej stali stopowej. Spełniają one funkcje modyfikatorów i odtleniaczy.

Wbrew temu, co sugeruje nazwa, zwykle zawartość żelaza jest mniejsza niż pozostałych składników żelazostopu.

Najczęściej stosowane żelazostopy
żelazomangan - do wyrobu stopów metali nieżelaznych
żelazokrzem - odtleniacz stali i do wyrobu stopów metali nieżelaznych
Silicomangan (żelazokrzemomangan)
Silical (żelazokrzemoaluminium)
żelazobor - do wyrobu stali konstrukcyjnych
żelazochrom - do wyrobu stali nierdzewnych, kwasoodpornych, żaroodpornych i narzędziowych
żelazomolibden - do stali stopowych konstrukcyjnych i narzędziowych
żelazowolfram - do stali narzędziowych
żelazowanad - do stali stopowych, odazotowania i odtleniania
żelazotytan - do stali stopowych, odazotowania i odtleniania
żelazofosfor - do żeliw i stali automatowych
żelazoniob - do stali nierdzewnych
żelazocyrkon - do wyrobu stali stopowych i odtleniania

Słowniczek
zaprawa - stop przejściowy.
modyfikator - substancja stosowana w odlewnictwie, która dodana (w niewielkiej ilości) do ciekłego stopu, zmieniając sposób krzepnięcia stopu powoduje zmianę struktury odlewu.
odtleniacz - substancja wprowadzana do ciekłego stopu w celu jego odtlenienia, czyli usunięcia tlenu lub tlenków.


Zobacz też
Stopy żelaza



