Sulpiryd – organiczny związek chemiczny, pochodna benzamidowa, stosowany jako lek przeciwpsychotyczny, działający przez wybiórcze blokowanie receptorów dopaminergicznych D2 w ośrodkowym układzie nerwowym. Sulpiryd wykazuje silne działanie antyautystyczne, aktywizujące i przeciwdepresyjne i niewielkie działanie przeciwwytwórcze.

Jest lekiem bezpiecznym w leczeniu lżejszych postaci psychoz – szczególnie przebiegających z apatią, depresją, wycofaniem społecznym.

Mechanizm działania
Sulpiryd jest antagonistą receptorów dopaminergicznych D2 i D3.

Wskazania
Lek stosowany jest w leczeniu objawów psychoz schizofrenicznych, zwłaszcza z przewagą objawów negatywnych, autyzmu, towarzyszącym obniżeniem nastroju. Stosowany jest także w zaburzeniach depresyjnych, zaburzeniach depresyjno-lękowych, zespole lęku panicznego. Bywa stosowany w chorobie wrzodowej żołądka, migrenach, zawrotach głowy.

Przeciwwskazania i działania niepożądane
Przeciwwskazaniami do stosowania leku są guz chromochłonny nadnerczy, padaczka, choroba Parkinsona, niewydolność nerek.

Działania niepożądane
Częstym działaniem niepożądanym sulpirydu jest hiperprolaktynemia, mogąca objawiać się mlekotokiem, brakiem miesiączki lub nieregularnością miesiączkowania. Stosunkowo często występują objawy pozapiramidowe. Działanie cholinolityczne leku może objawiać się suchością w ustach, zaburzeniami widzenia, zaparciami. Przez działanie na receptory histaminowe często powoduje przyrost masy ciała i senność.

W czasie przyjmowania leku należy okresowo kontrolować obraz krwi oraz czynność wątroby oraz poziom prolaktyny w surowicy .
Działania uboczne występują na ogół przy większych dawkach.

Dawkowanie
Ściśle według wskazań lekarza.

Niskie dawki (do 300&nbsp;mg na dobę) wykazują działanie przeciwdepresyjne. Działanie przeciwpsychotyczne sulpirydu ujawnia się przy stosowaniu dawek 400&nbsp;mg na dobę i wyższych (do 1200&nbsp;mg na dobę). Zaleca się przyjmowanie leku w dwóch dawkach podzielonych, przy czym ostatnią dawkę należy przyjąć przed godziną 16:00 (ze względu na mogące wystąpić zaburzenia snu podczas kuracji sulpirydem). Ze względu na złe wchłanianie leku przy obecności pokarmu – sulpiryd podaje się godzinę przed posiłkiem lub dwie godziny po nim. Pełne działanie psychotropowe leku występuje po kilku tygodniach stosowania.

W migrenie i chorobie wrzodowej stosuje się małe dawki sulpirydu (do 200&nbsp;mg na dobę).

Sulpiryd podany doustnie posiada bardzo słabą biodostępność po podaniu doustnym (zaledwie 27%-34%). W związku z tym producent polskiego preparatu (Pliva Kraków) zaleca przyjmowanie preparatu co najmniej 1 godzinę przed lub 2 godziny po spożytym posiłku.

Ostrzeżenia specjalne
Podczas stosowania leku nie należy prowadzić pojazdów ani obsługiwać urządzeń mechanicznych. Nie należy przyjmować leku przed snem gdyż może powodować zakłócenia snu. Podczas kuracji sulpirydem nie należy spożywać alkoholu. 

Interakcje
Sulpiryd nasila działanie środków hipotensyjnych, nasennych i przeciwbólowych oraz alkoholu.



Bibliografia
[Strona zarchiwizowana przez WayBack Machine]
