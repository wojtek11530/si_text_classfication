Natalia Konoplowa, ros. Наталья Викторовна Коноплёва (ur. 23 listopada 1944 w Murmańsku) – rosyjska szachistka, arcymistrzyni od 1976 roku.

Kariera szachowa
Pierwszy międzynarodowy sukces odniosła w roku 1965, zwyciężając w międzynarodowym turnieju w Piotrowie Trybunalskim. Wkrótce awansowała do ścisłej światowej czołówki, dwukrotnie zajmując czołowe lokaty w turniejach międzystrefowych i będąc bardzo blisko awansu do meczów pretendentek: w roku 1971 w Ochrydzie podzieliła IV-V miejsce (wraz z Marią Ivanką, którą następnie pokonała 4 - 2 w meczu rozegranym w Moskwie), a dwa lata później na Minorce podzieliła II-V lokatę, w dogrywce (rozegranej w Kisłowodzku) zajmując czwarte, ostatnie miejsce. Wyniki te odpowiadały w ówczesnym okresie V-VI pozycji na świecie.

Kilka razy startowała w finałach mistrzostw Związku Radzieckiego, najlepszy wynik osiągając w roku 1972, kiedy to podzieliła II-IV miejsce. Oprócz tego, podzieliła II lokaty w turniejach w Sofii (1970) i Tbilisi (1973). 

Najwyższy ranking w karierze osiągnęła 1 stycznia 1975 r., z wynikiem 2285 punktów zajmowała wówczas 13. miejsce na światowej liście FIDE. Od 1992 r. nie startuje w turniejach klasyfikowanych przez Międzynarodową Federację Szachową.



Bibliografia
W.Litmanowicz, J. Giżycki, "Szachy od A do Z", Warszawa 1986, str. 457

Linki zewnętrzne
