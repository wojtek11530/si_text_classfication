

Pielgrzymy (niem. Dreisteine, krótko po II wojnie światowej Zamczysko) – formacja skał granitowych o wysokości dochodzącej do 25 m, zlokalizowana w Karkonoszach. Pielgrzymy położone są we wschodniej części Śląskiego Grzbietu, na jego północno-wschodnim zboczu, na wysokości 1204 m n.p.m., na południe od Borowic.

Składają się z trzech potężnych grup skalnych, oraz kilku mniejszych i wielu pojedynczych bloków. Występują tu liczne spękania biegnące w trzech kierunkach (cios granitowy), kociołki wietrzeniowe, formy wietrzenia materacowego i inne zjawiska geologiczne i geomorfologiczne.

W 1757 część najwyższej ze skał została uszkodzona przez uderzenie pioruna.

Do Pielgrzymów można dojść od strony Świątyni Wang w Karpaczu przez Polanę (około 60 min). Od strony Przełęczy Karkonoskiej zielonym szlakiem przez Kocioł Smogorni (około 70 min) lub od strony Słonecznika żółtym szlakiem (około 20 minut).






