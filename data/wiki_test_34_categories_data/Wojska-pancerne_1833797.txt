Dywizjon Samochodów Pancernych Armii Dońskiej (ros. Бронедивизион Донской армии) - jednostka wojskowa samochodów pancernych Armii Dońskiej w latach 1918-1919

Formowanie oddziału samochodów pancernych Armii Dońskiej rozpoczęło się w sierpniu 1918 r. w Nowoczerkasku z inicjatywy szefa sztabu płk. Światosława W. Denisowa. Początkowo Kozacy dońscy mieli jedynie 2 samochody pancerne, zdobyte na wojskach bolszewickich w rejonie Nowoczerkaska. Jednak w krótkim czasie doszły kolejne pancerki, zarówno uzyskane jako zdobycz wojenna, jak też zbudowane w różnych zakładach i warsztatach. Był wśród nich 5-tonowy samochód "Pierce-Arrow". W kwietniu 1919 r. służbę bojową rozpoczął, zdobyty na wojskach bolszewickich pod Warłamowką jeszcze 16 września 1918 r., opancerzony traktor Ehrhardt M1915 pod nazwą "Pułkownik Biezmolitwiennyj". Został on uzbrojony w 1 działo i 6 karabinów maszynowych z załogą liczącą aż 11 ludzi. Okazało się jednak, że jest on zbyt ciężki i wolny, stąd pełnił jedynie rolę szkoleniową. Taka sama sytuacja okazała się z drugim traktorem "Astrachaniec", który przybył do Nowoczerkaska z zakładów w Noworosyjsku. Został skierowany na pozycje zajmowane przez oddziały 3 Armii Armii Dońskiej, ale zaraz następnego dnia odesłano go na tyły, gdyż podczas ataku zagotowała się woda w chłodnicy.

We wrześniu 1919 r. Dywizjon Samochodów Pancernych Armii Dońskiej składał się z:
1 Oddziału: samochody pancerne "Uść-Miedwiedica" (typu Austin 1 serii, 2 karabiny maszynowe), "Ataman Kaledin" i "Stiereguszczij" (typu Austin 2 serii, 2 karabiny maszynowe),
2 Oddziału: samochody pancerne "Sokoł" i "Pieczenieg" (typu Fiat, 2 karabiny maszynowe),   opancerzony traktor "Pułkownik Biezmolitwiennyj",
3 Oddziału: samochody pancerne "Ługano-Mitiakiniec", "Uść-Biełokalitwiniec" i "Partizan"  (typu Austin, 2 karabiny maszynowe).

Poza dywizjonem działały ponadto następujące samochody pancerne: "Kazak" i "Generał Kielczewski" (typu Austin, 2 karabiny maszynowe), "Społoch" (typu Lanchester, 1 działko, 1 karabin maszynowy), "Generał Sidorin" (typu  Garford, 1 działko, 2 karabiny maszynowe), "Ataman Bogajewski" (typu Austin 3 serii, 2 karabiny maszynowe), przekazany Kozakom dońskim przez Brytyjczyków oraz opancerzony traktor "Astrachaniec".

Na froncie w jednym czasie działały jedynie nie więcej niż 4 - 5 samochody pancerne. Wszystkie dońskie pancerki zostały zniszczone lub porzucone podczas odwrotu do Noworosyjska.

Linki zewnętrzne
