


Władimir Michajłowicz Komarow (ros. Владимир Михайлович Комаров, ur. 16 marca 1927 w Moskwie, zm. 24 kwietnia 1967) – radziecki kosmonauta, inżynier, pułkownik lotnictwa. Dwukrotny Bohater Związku Radzieckiego.

Biografia
Urodził się w Moskwie, z pochodzenia Rosjanin. Od 1945 służył w armii radzieckiej. Po ukończeniu wstępnej szkoły lotniczej, w 1949 ukończył Batajską Wojskową Szkołę Pilotów im. A.K. Sierowa. Służył następnie jako pilot myśliwski. W 1959 z wyróżnieniem ukończył studia na Lotniczej Akademii Technicznej im. Nikołaja Żukowskiego.

Od 7 marca 1960 przygotowywał się do lotów kosmicznych w składzie 1. oddziału kosmonautów (WWS 1), którego był naczelnikiem. Brał udział w dwóch lotach kosmicznych.

Pierwszy raz – 12/13 października 1964 dowodził pierwszym wieloosobowym statkiem kosmicznym Woschod 1 – lot trwał 24 godziny, 17 minut, 3 sekundy.

Za drugim razem leciał pierwszym z serii nowych statków kosmicznych Sojuz 1, start nastąpił 23 kwietnia 1967 i lot trwał ponad dobę. W trakcie lotu borykał się z problemami technicznymi, a podczas lądowania zawiódł spadochron kapsuły statku Komarowa, co zakończyło się śmiercią kosmonauty po uderzeniu kapsuły w ziemię 24 kwietnia 1967 (o godzinie 3:22 czasu UTC), koło wsi Karasuk w rejonie adamowskim, obwodzie orenburskim.

Komarow został pochowany na Placu Czerwonym w Moskwie, przy ścianie Kremla. Jego imieniem nazwano planetoidę (1836) Komarov, krater na Księżycu, a także wiele obiektów w ZSRR.

Podobnie jak inni radzieccy kosmonauci, Komarow za pierwszy lot kosmiczny został uhonorowany 19 października 1964 tytułem Bohatera Związku Radzieckiego, a drugim pośmiertnie 24 kwietnia 1967. Odznaczony był kilkukrotnie Orderem Lenina, Orderem Czerwonej Gwiazdy i innymi odznaczeniami, a także tytułem Bohatera Pracy Demokratycznej Republiki Wietnamu.

Wykaz lotów


Zobacz też
alfabetyczna lista astronautów i kosmonautów,
grupy i oddziały astronautów.

Bibliografia
w serwisie Gieroi Strany
Malinowski Tadeusz: Lotnicy świata, Wydawnictwo Komunikacji i Łączności, Warszawa 1985 ISBN 83-206-0495-8.

Linki zewnętrzne
'' ''















