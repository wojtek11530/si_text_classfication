
Kawanishi H8K (kodowe oznaczenie amerykańskie Emily) ciężka łódź latająca konstrukcji japońskiej z okresu II wojny światowej. Prawdopodobnie najlepszy samolot morski produkcji japońskiej tamtego okresu.

Historia
W lipcu 1938 firma Kawanishi otrzymała zamówienie na łódź latającą o osiągach lepszych niż brytyjski Short Sunderland. Miała ona być następcą H6K. Projektowanie zaczęto w sierpniu 1938, a prototyp był gotowy do wzbicia się w przestworza w grudniu 1940. Produkcja seryjna ruszyła pod koniec 1941 roku. Maszyna weszła do służby w marcu 1942 roku. Pierwszej wersji nadano oznaczenie H8K1. Następna – H8K2 – miała silniki o większej mocy i opancerzone stanowiska załogi oraz samouszczelniające się zbiorniki paliwa. 

Pierwszą akcją bojową H8K1 był nieudany nalot na Pearl Harbor przeprowadzony 4 marca 1942. W 1943 zaczęto montować na tych samolotach radar. Wersja transportowa o zredukowanym uzbrojeniu była oznaczana jako H8K2-L. W 1943 próbowano samolot wyposażyć w składane pływaki pod skrzydłami. Zbudowano 2 prototypy, oznaczone jako H8K3, a po zmianie silników w 1945 jako H8K4. Jego wariant transportowy miał nosić nazwę H8K4-L. Sytuacja wojenna nie pozwoliła na uruchomienie produkcji tych wariantów. Zbudowano łącznie 167 egzemplarze łodzi H8K, w tym 19 H8K1, 112 H8K2 i 36 H8K2-L. Wojnę przetrwały 3 łodzie H8K2, z których jedna, odkupiona od USA, jest eksponowana w Tokio.

Bibliografia
Alexander Lüdeke Weapons of World War II, Parragon 2011, s.228, ISBN 978-1-4454-2435-4






