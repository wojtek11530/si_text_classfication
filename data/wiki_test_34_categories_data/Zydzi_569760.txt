
Synagoga w Tarnobrzegu – synagoga znajdująca się w Tarnobrzegu przy ulicy Szerokiej 15.

Synagoga została zbudowana w latach 1862-1870 na miejscu starej, drewnianej bożnicy. W 1936 roku przeprowadzono gruntowny remont. Podczas II wojny światowej hitlerowcy zdewastowali synagogę. Po zakończeniu wojny budynek służył przez wiele lat jako magazyn zboża. W latach 70. została gruntownie wyremontowana oraz przebudowana i dostosowana do potrzeb głównej siedziby Miejskiej Biblioteki Publicznej.

Murowany i orientowany budynek synagogi został wzniesiony na planie prostokąta. We wschodniej części znajdowała się główna sala modlitewna, a w zachodniej przedsionek, nad którym znajdował się babiniec. We wnętrzu sali głównej ściany i sklepienia pokrywały barwne polichromie, których fragmenty widoczne były jeszcze po wojnie. Podczas powojennej przebudowy znacznie zatarto oryginalne elementy wystroju synagogalnego.

Na jednej ze ścian znajduje się tablica pamiątkowa o treści w języku polskim, upamiętniająca lokalną społeczność żydowską: "Pamięci Tarnobrzeżan Żydów obywateli naszego grodu 1593 - 1993''".

Linki zewnętrzne
na portalu Wirtualny Sztetl
