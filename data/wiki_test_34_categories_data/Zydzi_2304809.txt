'''8 Brygada Pancerna (hebr. חטיבה שמונה, Hativat Shmoneh) - rezerwowy pancerny związek taktyczny Sił Obronnych Izraela. Jest dowodzony przez Północne Dowództwo.

Historia
8 Brygada pancerna została sformowana 24 maja 1948 jako pierwsza izraelska brygada uzbrojona w transportery opancerzone, samochody pancerne i jeepy. Brygada początkowo posiadała na swoim uzbrojeniu zaledwie dwa czołgi i była w rzeczywistości jednostką piechoty zmotoryzowanej, nosiła jednak ze względów propagandowych nazwę Brygady Pancernej. Była jedną z brygad żydowskiej organizacji paramilitarnej Hagana.

Do zadań powierzonych 8 Brygadzie Pancernej należało otworzenie korytarza komunikacyjnego z Jerozolimą. Dowódcą został Icchak Sadeh:
82 Batalion - jedyny izraelski batalion uzbrojony w czołgi. Na jego uzbrojeniu znajdowały się dwa brytyjskie czołgi Cromwell, a w lipcu 1948 dołączył jeden amerykański M4 Sherman oraz dwanaście francuskich lekkich czołgów Hotchkiss H-35 i Renault R-35.
88 Batalion
89 Batalion

Członkami brygady byli Mahal - ochotnicy żydowscy będący weteranami brytyjskiej i amerykańskiej armii z czasów II wojny światowej. Podczas Wojnie o niepodległość brygada uczestniczyła w ciężkich walkach o Latrun, natomiast 89 Batalion został skierowany jako pomoc na front południowy. Od października cała brygada uczestniczyła w walkach z Egipcjanami. Po wojnie, pod koniec 1949 brygada została przekształcona w rezerwową brygadę piechoty, a większość pojazdów mechanicznych przeniesiono do 7 Brygady Pancernej.

Podczas Kryzysu sueskiego w 1956 brygada pozostawała w odwodzie, nie biorąc udziału w walkach. Na początku 1967 na uzbrojenie jednego z batalionów weszły czołgi Sherman. Podczas Wojny sześciodniowej jej oddziały uczestniczyły w zajęciu południowej części półwyspu Synaj. Następnie została przegrupowana na północ, w rejon Doliny Hula, skąd zaatakowała Wzgórza Golan zajmując miasto Al-Kunajtira. W Wojnie Jom Kippur w 1973 brygada uczestniczyła w walkach obronnych na półwyspie Synaj. W czasie Wojny libańskiej w 1982 brygada pozostała w odwodzie i nie wzięła udziału w walkach.



Zobacz też
Korpus Pancerny







