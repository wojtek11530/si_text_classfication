Hasła (tytuł oryginalny: Parullat, inny tytuł: Slogans) – albańsko-francuski film fabularny z roku 2001 w reżyserii Gjergja Xhuvaniego na podstawie opowiadań Ylljeta Aliçki, wydanych w Polsce pod tytułem Kompromis.

Głównym bohaterem filmu jest Andrea, nauczyciel, który przyjeżdża z Tirany do małej wiejskiej szkoły w okresie rządów Envera Hodży. Jednym z zadań, jakie otrzymuje (podobnie jak i inni nauczyciele) jest budowanie wraz z uczniami wielkich haseł z kamieni na zboczu góry. Hasła przydzielane przez dyrektora szkoły są cytatami z przywódców partyjnych albo typowymi propagandowymi sloganami. Sprawa haseł traktowana jest ze śmiertelną powagą przez władze szkoły i władze partyjne, a za uchybienia grożą sankcje karne. Równie absurdalne są przygotowania do wizyty we wsi (a właściwie przejazdu przez wieś) wysokiego funkcjonariusza APP. Klimat zastraszenia, typowy dla okresu lat 70. jest widoczny szczególnie podczas przesłuchania ucznia, którego przejęzyczenie zostało potraktowane jako antypaństwowa wypowiedź, godząca w sojusz z Chinami.

Film nawiązuje także do sytuacji społecznej osób o niewłaściwym (ideologicznie) pochodzeniu. Scena obrad trybunału ludowego, choć wykracza poza literacki pierwowzór jest próbą ukazania specyfiki albańskiego komunizmu. Niezwykle interesujące jest także przedstawienie brygady robotniczej, do której trafia za krnąbrność nauczyciel Andrea, skazany na czasową reedukację.

Film był wyświetlany w 35 kinach francuskich. Przez 10 dni wyświetlano go także w Tiranie, potem w innych miastach Albanii. W Polsce nie był wyświetlany w kinach, a jedynie na pokazach zamkniętych. Strona albańska zgłosiła Hasła jako kandydata do nagrody Amerykańskiej Akademii Filmowej dla najlepszego filmu obcojęzycznego, ale film nie znalazł się w gronie nominowanych.

Obsada
Artur Gorishti jako Andrea
Luiza Xhuvani jako Diana
Festim Çela jako Festim
Birçe Hasko jako Sabaf, sekretarz organizacji partyjnej
Niko Kanxheri jako pasterz Selman Tosku
Agim Qirjaqi jako Dyrektor szkoły
Rita Lati jako Lumja (brygadzistka)
Robert Ndrenika jako Llesh
Fadil Kujovska jako Pashku
Marko Bitraku jako Gjin
Mirjana Dedi jako Mira

Nagrody
Festiwal Filmowy w Bratysławie
za najlepszą reżyserię
Międzynarodowy Festiwal Filmowy w Cannes
Nagroda Młodych dla najlepszego filmu zagranicznego
Festiwal Filmowy w Tokio
Grand Prix
dla najlepszej aktorki Luiza Xhuvani
dla najlepszego reżysera Gjergj Xhuvani

Bibliografia
Andrew James Horton, How to make a film in a country that barely has a film industry, Kinoeye Vol 1, Issue 7, 26 Nov 2001.
