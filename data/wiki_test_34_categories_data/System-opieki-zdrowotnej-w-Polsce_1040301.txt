Alfred Antoni Owoc (ur. 7 czerwca 1955 w Zielonej Górze) – polski polityk, lekarz, poseł na Sejm III i IV kadencji.

Życiorys
Ukończył w 1980 studia ze specjalnością anestezjologiczną na Wydziale Lekarskim Akademii Medycznej w Poznaniu. Od 1980 pracuje jako lekarz w Sulechowie. Należał do Polskiej Zjednoczonej Partii Robotniczej, w 1984 był wśród założycieli Ogólnopolskiego Porozumienia Związków Zawodowych. W 1999 uzyskał stopień doktora habilitowanego nauk medycznych. Jest rektorem Lubuskiej Wyższej Szkoły Zdrowia Publicznego w Zielonej Górze, profesorem na Wydziale Nauk Przyrodniczych Uniwersytetu Szczecińskiego i profesorem nadzwyczajnym Uniwersytetu Zielonogórskiego. W okresie rządu Leszka Millera pełnił funkcję konsultanta krajowego w dziedzinie zdrowia publicznego.

Sprawował mandat posła III i IV kadencji z ramienia Sojuszu Lewicy Demokratycznej z okręgu zielonogórskiego.

W 2000 był uczestnikiem kolizji drogowej. Przybyłych policjantów według ich relacji zapewniał, że wyczuwalna woń alkoholu pochodzi od użytego płynu do spryskiwacza. W 2003 został usunięty z klubu parlamentarnego SLD po aferze z głosowaniem na "cztery ręce". Wstąpił później do klubu poselskiego (a następnie koła) Unii Pracy. Bezskutecznie kandydował w 2005 do Senatu z własnego komitetu i w 2010 do sejmiku lubuskiego z listy SLD. W 2011 władze wojewódzkie SLD rekomendowały go do startu do Senatu, jednak ostatecznie nie znalazł się wśród kandydatów.



Bibliografia
