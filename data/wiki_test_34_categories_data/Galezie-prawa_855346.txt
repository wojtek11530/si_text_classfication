Ignacy Giełgud herbu Giełgud (zm. 13 czerwca 1807 w Gniewie) – strażnik wielki litewski w latach 1789-1793, generał dywizji armii Księstwa Warszawskiego, zasłużony działacz polityczny i wojskowy z Litwy.

Był posłem Księstwa Żmudzkiego na Sejm Czteroletni w 1788 roku i członkiem Zgromadzenia Przyjaciół Konstytucji Rządowej. Gorący zwolennik reform. Był członkiem sprzysiężenia, przygotowującego wybuch powstania kościuszkowskiego na Litwie. 24 kwietnia 1794 wybrany do Rady Najwyższej Rządowej Litewskiej. W randze generała lejtnanta walczył w powstaniu kościuszkowskim 1794 roku mimo członkostwa w Radzie.
Po III rozbiorze Polski wyzwał na pojedynek przebywającego w Warszawie Platona Zubowa, byłego faworyta cesarzowej Katarzyny II.

W czasie kampanii 1806 marszałek Joachim Murat powierzył mu organizację wojsk w departamencie warszawskim. 13 marca 1807 objął dywizję po rannym Janie Henryku Dąbrowskim i przeprowadził oblężenie Gdańska. Zmarł z trudów wojennych i odniesionych ran..

Odznaczony w 1807 Krzyżem Legii Honorowej. W 1792 otrzymał Order Orła Białego i Order Świętego Stanisława.

Bibliografia
H. P Kosk, Generalicja polska, t. 1 wyd.: Oficyna Wydawnicza "Ajaks", Pruszków 1998























