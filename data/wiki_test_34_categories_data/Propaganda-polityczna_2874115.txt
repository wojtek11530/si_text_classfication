Erwin Guido Kolbenheyer (urodzony 30 grudnia 1878 w Budapeszcie, zmarł 12 kwietnia, 1962 w Monachium) był austriackim pisarzem, poetą i dramaturgiem, związanym z III Rzeszą.

Wczesne lata
Urodzony na terenie Austro-Węgier, uczęszczał do szkoły w Budapeszcie, a następnie kontynuował edukację w Karlovych Varach i Wiedniu. Po zakończeniu nauki został pisarzem, tworząc głównie powieści historyczne. W latach 1917-1925 opublikował jedno ze swoich najsłynniejszych dzieł, trylogię "Paracelsus" poświęconą postaci ojca nowożytnej medycyny . W "Paralcelsusie" Kolbenheyer przedstawił założenia Volkizmu, zaś tytułowego bohatera jako przedstawiciela rasy nordyckiej, walczącego z degeneracją rasową oraz próbującego odkryć źródło nieśmiertelności. Związany z ruchem Niemców sudeckich i popularny wśród środowisk nacjonalistycznych, Kolbenheyer w 1925 opublikował książkę "Die Bauhütte", w której zawarł twierdzenia bliskie nazizmowi, krytykując m.in. chrześcijaństwo i w jego odrzuceniu widząc szansę na zbawienie Niemiec. Książka ta była jedną z głównych inspiracji dla Alfreda Rosenberga podczas pisania przez niego jednej z najważniejszych książek okresu III Rzeszy - Mit dwudziestego wieku.

Związki z nazizmem
W swoich pracach i artykułach z lat 20 i 30 często wychwalał system wprowadzany w III Rzeszy przez Adolfa Hitlera, biorąc go w obronę, gdy po akcji palenia książek wiele środowisk twórczych krytykowało tę działalność. W swoich powieściach historycznych, takich jak "Karlsbader Novellen 1786" z 1935 czy "Das Gottgelobte Herz" z 1938 wielokrotnie umieszczał czytelne odniesienia historyczne do współczesnych mu czasów. W 1934 w sztuce "Georg und Heinrich" sportretował cesarza Henryka IV jako jednego z duchowych poprzedników Hitlera.

Działalność Kolbenheyer spotkała się z przychylną oceną władz III Rzeszy. W 1933 został członkiem Pruskiej Akademii Sztuk, w 1937 otrzymał nagrodę Goethego. Jego nazwisko figurowało na Gottbegnadeten-Liste (Lista obdarzonych łaską Bożą w III Rzeszy) wśród Niezastąpionych, znalazł się tam jako jeden z największych niemieckich pisarzy zasłużonych dla nazizmu.

Po wojnie
Związki z nazizmem nie zaszkodziły Kolbenheyerowi tak bardzo, jak innym niemieckim poetom związanym z władzami III Rzeszy. Zamieszkał w Niemczech Zachodnich i szybko wrócił do pisania, zyskując ponownie popularność jako autor powieści historycznych. Nie zmienił poglądów i związał się z prawicowym, paneuropejskim magazynem Nation Europa. Zmarł w 1962.

Twórczość
Giordano Bruno, dramat, 1903
Amor Dei, powieść, 1908
Meister Joachim Pausewang, powieść, 1910
Montsalvasch, powieść, 1912
Ahalibama, opowiadania, 1913
Der Dornbusch brennt, wiersze, 1922
Paracelsus: Die Kindheit des Paracelsus, powieść, 1917
Paracelsus: Das Gestirn des Paracelsus]'', powieść, 1922
Paracelsus: Das dritte Reich des Paracelsus, powieść, 1926
Drei Legenden, powieść, 1923
Die Bauhütte, esej, 1926
Das Lächeln der Penaten, powieść, 1927
Die Brücke, Schauspiel, opowiadania, 1929
Karlsbader Novelle, opowiadanie, 1929
Jagt ihn - ein Mensch!'', przedstawienie, 1931
Das Gesetz in dir, przedstawienie, 1931
Reps, die Persönlichkeit, powieść, 1932
Die Begegnung auf dem Riesengebirge, opowiadanie, 1932
Georg und Heinrich, przedstawienie, 1934
Karlsbader Novellen 1786'', powieść, 1935
Klaas Y, der große Neutrale, opowiadania, 1936
Das gottgelobte Herz, powieść, 1938
Widmungen, wiersze, 1938
Vox humana, wiersze, 1940
Zwei Reden: Das Geistesleben in seiner volksbiologischen Bedeutung. Jugend und Dichtung, esej, 1942
Menschen und Götter, dramat, 1944
Sebastian Karst über sein Leben und seine Zeit, powieść, 1957
Mensch auf der Schwelle, powieść, 1956










