
Niesteroidowe leki przeciwzapalne (NLPZ, NSLPZ; , NSAIDs) – to szeroka, niejednorodna grupa leków przeciwzapalnych, przeciwbólowych i przeciwgorączkowych. Ich działanie polega na hamowaniu cyklooksygenazy prostaglandynowej (COX), co w 1971 r. wyjaśnił John Vane (Nobel 1982 r.). W 1992 r. D. Simmonds wykazał, że istnieją co najmniej dwie izoformy cyklooksygenazy – obecna stale w organizmie COX-1 i wyzwalana w toku procesu zapalnego COX-2. Hamowanie tej drugiej jest istotne z klinicznego punktu widzenia, a blokowanie pierwszej może prowadzić do wystąpienia objawów ubocznych za strony układu pokarmowego w leczeniu za pomocą NLPZ. Nazywane są niesteroidowymi ze względu na strukturę, odmienną od innych leków mających właściwości przeciwzapalne – kortykosteroidów.

Klasyfikacja == 
Obecnie NLPZ dzieli się na 3 grupy, zależnie od wpływu na obie cyklooksygenazy: 
NLPZ I generacji, czyli klasyczne, wśród których wyróżnia się dwie podgrupy:
hamujące preferencyjnie COX-1, np. kwas acetylosalicylowy, indometacyna,	ketoprofen 
hamujące jednakowo (ekwipotencjalnie) oba izoenzymy (diklofenak, ibuprofen, naproksen, nabumeton)
NLPZ II generacji hamujące przede wszystkim COX-2 (w mniejszym stopniu także COX-1), np. meloksykam lub nimesulid
NLPZ III generacji, tj. wybiórczo hamujące COX-2, głównie koksyby, np. celekoksyb. 

Najbardziej znanym lekiem z tej grupy jest aspiryna, czyli kwas acetylosalicylowy. Poszczególne leki zaliczane do grupy NLPZ-ów różnią się przede wszystkim siłą działania i toksycznością.

Zastosowanie
Stosowane objawowo w zwalczaniu gorączki, bólów o różnym pochodzeniu i małym lub średnim nasileniu. NLPZ należą do grupy prostych analgetyków stosowanych samodzielnie lub w skojarzeniu ze słabymi lub silnymi opioidami. Bywają stosowane w połączeniach z innymi środkami farmaceutycznymi w celu wzmocnienia lub zmienienia profilu ich działania. Hamowanie stanów zapalnych.

Poszczególne leki należące do tej szerokiej grupy różnią się profilem działania. Jedne mają silniej zaznaczone działanie przeciwbólowe, a słabo działają przeciwzapalnie (zjawisko również zależne od dawki), inne działają silnie zarówno przeciwzapalnie jak i przeciwbólowo.

Klasyczne NLPZ (aspiryna, indometacyna, diklofenak, ibuprofen, naproksen) stosuje się w leczeniu szeregu chorób reumatycznych, jak reumatoidalne zapalenie stawów, choroba zwyrodnieniowa stawów, młodzieńcze idiopatyczne zapalenie stawów i inne oraz w atakach dny moczanowej. Skuteczność tych leków oceniana jest na 50-70%. NLPZ do użytku zewnętrznego (np. ketoprofen, diklofenak, naproksen) mogą być stosowane w bólach mięśni i stawów, przy urazach, zwichnięciach i kontuzjach (stłuczeniach). Zaletą postaci farmaceutycznych do stosowania zewnętrznego jest wysoka koncentracja leku w miejscu aplikacji i spadek ryzyka wystąpienia objawów niepożądanych w stosunku do doustnych NLPZ. Leki z grupy NLPZ znajdują zastosowanie w leczeniu bólów nowotworowych oraz nerwobólów, bólów migrenowych i bolesnych miesiączek. 

Działania niepożądane

Efekt farmakodynamiczny NLPZ wyraża się poprzez działanie na izoenzymy cyklooksygenazy (COX), które uczestniczą w syntezie prostanoidów. Hamowanie obwodowe tych enzymów zmniejsza syntezę prozapalnych prostaglandyn (PG) i tromboksanów (Tx). Hamowanie PG i Tx poza zmniejszeniem bólu, natężenia stanu zapalenia i gorączki może powodować działania niepożądane wynikające z fizjologicznej funkcji ochronnej, jaką wywierają PG na śluzówkę przewodu pokarmowego, a Tx na agregację płytek krwi w nerkach. 

Leki z grupy NLPZ mają podobną gamę działań niepożądanych, choć ich natężenie jest różne w zależności od preparatu. Zahamowanie wytwarzania prostaglandyn PGE2 i PGI2, znosi ich działanie ochronne dla błony śluzowej przewodu pokarmowego, zmniejsza się wytwarzanie śluzu i uwalnianie wodorowęglanów, co ułatwia działanie czynników szkodliwych na błonę śluzową przewodu pokarmowego. Powoduje to podrażnienia i zwiększa ryzyko powstania wrzodów żołądka. Konsekwencjami przewlekłego stosowania NLPZ mogą być też krwawienia z dwunastnicy, potencjalne upośledzenie funkcji nerek, słuchu czy ukrwienia mięśnia sercowego. 

Pierwszymi symptomami niepożądanych są łagodne nudności, uczucie ciężaru, dyskomfortu w nadbrzuszu. Poważniejszymi objawami są krwawienie z przewodu pokarmowego i następstwa w postaci niedokrwistości mikrocytarnej. W skrajniejszej postaci owrzodzenia i perforacje wrzodów żołądka. Na takie działania niepożądane narażeni są bardziej chorzy z chorobą wrzodową w wywiadzie, z reumatoidalnym zapaleniem stawów i w podeszłym wieku.
Ryzyko wystąpienia groźnych dla życia powikłań w ciągu 6 miesięcy stosowania tradycyjnych NLPZ wynosi do 9% u osób starszych. 

Inne skutki zmniejszenia poziomu prostaglandyn
Nasilanie prawdopodobieństwa krwotoków z uwagi na działanie antyagregacyjne (patrz: krzepliwość krwi).
Wywoływanie skurczu oskrzeli (tzw. astma aspirynowa). Mechanizm nie jest udowodniony, zakłada się jednak, że NLPZ hamują cyklooksygenazę, nie hamując lipooksygenazy. Prowadzi to do zwiększonego wytwarzania leukotrienów odpowiedzialnych za skurcz oskrzeli i mięśniówki gładkiej naczyń krwionośnych.
Możliwość zamknięcia przewodu tętniczego u płodu – przeciwwskazane jest podawanie NLPZ w okresie ciąży.
Wystąpienie polekowej niedokrwistości hemolitycznej – możliwe po zaaplikowaniu kwasu acetylosalicylowego czy ibuprofenu. 

NLPZ mogą wywoływać reakcje uczuleniowe, objawiające się głównie zmianami skórnymi. Mogą też zmieniać reakcję organizmu na alergeny, samemu nie wywołując objawów alergii. Przypadki zmiany reakcji immunologicznej odnotowano u pszczelarzy, normalnie mało wrażliwych na jad pszczeli – po zastosowaniu przez nich leków z tej grupy i następnie użądleniu przez pszczołę obserwowano u tych osób bardzo silną, uogólnioną reakcję uczuleniową. Taka zwiększona wrażliwość utrzymywała się przez ok. tydzień od zażycia leku.

Niektóre leki z tej grupy mogą być hepatotoksyczne. Niektóre wycofane z użycia preparaty mogły powodować uszkodzenie szpiku.

Interakcje
Łączenie leków I generacji (hamujących głównie COX-1) łącznie z pochodnymi kumaryny zwiększa ryzyko powikłań krwotocznych pooperacyjnych.
NLPZ silnie wiążą się z albuminami, mogą wypierać inne leki z tych połączeń. 
Należy zachować szczególną ostrożność podczas równoległego podawania doustnych leków przeciwzakrzepowych, pochodnych sulfonylomocznika, sulfonamidów i hydantoiny.
NLPZ zwiększają stężenie litu i metotrexatu, mogą osłabiać działanie hipotensyjne propranololu, alfa-adrenolityków i innych leków hipotensyjnych oraz leków moczopędnych. 

Pozostałe interakcje lekowe
doustne leki przeciwcukrzycowe
leki przeciwdrgawkowe
leki hipotensyjne
glikokortykosterydy
aminoglikozydy
leki moczopędne
węglan litu
digoksyna
alkohol (zwiększa możliwość krwawienia z przewodu pokarmowego)

Zasady terapii lekami z grupy niesterydowych leków przeciwzapalnych
Stosowanie tylko jednego leku z tej grupy (wyjątek – stosowanie małych dawek (75 mg) kwasu acetylosalicylowego (aspiryna) w prewencji udaru mózgu i choroby niedokrwiennej serca).
Stopniowe zwiększanie dawek do osiągnięcia dawki maksymalnej, a nie łączenie z innymi lekami.
Przed ewentualną decyzją o zmianie preparatu – odpowiednio długie jego stosowanie.
Wybieranie leku o najlepszej skuteczności przy możliwie najmniejszych działaniach niepożądanych.
Monitorowanie działań niepożądanych oraz unikanie interakcji lekowych.

Leki należące do grupy
kwasy karboksylowe
kwas salicylowy i salicylany
kwas acetylosalicylowy (aspiryna)
salicylan sodu
salicylan choliny
amid kwasu salicylowego
kwas 5-aminosalicylowy (mesalazyna)
olsalazyna
diflunisal
benorylat
kwasy arylooctowe
pochodne kwasu fenyloctowego
diklofenak
alklofenak
fenklofenak
karbocykliczne i heterocykliczne pochodne kwasu octowego
indometacyna
sulindak
tolmetyna
kwasy arylopropionowe
ibuprofen
naproksen
ketoprofen
piprofen
fenbufen
indoprofen
flurbiprofen
roksaprozyna
pochodne kwasu fenamowego
kwas menfenamowy
kwas nilfuminowy
kwas meklofenamowy
kwas flufenamowy
pochodne kwasu pirazonowego
etodolak
ketorolak

związki niebędące kwasami karboksylowymi
pirazolony
propyfenazon
metamizol
fenylbutazon
klofenazon
azoprenazon
oksykamy – pochodne oksykamu (kwasu enolowego)
piroksykam
sudoksykam
izoksykam
tenolsykam
lornoksykam
meloksykam
koksyby
celekoksyb
rofekoksyb
etorykoksyb
waldekoksyb
inne
nabumeton
nimesulid
tenidap
diacereina

Bibliografia
W. Kostowski, Z. S. Herman Farmakologia. Podstawy farmakoterapii.'' Wydawnictwo Lekarskie PZWL 2003 ISBN 83-200-3350-0.
S. Haroutiunian, D.A. Drennan, A.G. Lipman, Topical NSAID therapy for musculoskeletal pain. Pain Med 2010, nr 11, s. 535–549. 
J. Świerkot, A. Matuszewska, Bezpieczeństwo stosowania niesteroidowych leków przeciwzapalnych. Lekarz Rodzinny 2012, nr 17(6), s. 536-547. 

Linki zewnętrzne == 







