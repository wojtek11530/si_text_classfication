Maliq Bushati właśc. Maliq bej Bushati (ur. 8 lutego 1880 w Szkodrze, zm. 20 lutego 1946) – albański polityk i dziennikarz.

Kształcił się w Robert College w Stambule, wtedy też zaczął działać w albańskim ruchu narodowym. W latach 1919-1920 współpracował z Salim Nivicą, wydając pismo Populli (pol. Lud). W latach 1921-1923 i 1932-1936 zasiadał w parlamencie albańskim jako deputowany z okręgu Szkodry.

W 1939 po agresji włoskiej na Albanię objął stanowisko ministra spraw wewnętrznych w rządzie kierowanym przez Shefqeta Verlaciego, a następnie ministra sprawiedliwości. Z ramienia rządu tworzył albańskie jednostki policji i żandarmerii, działające pod komendą włoską. W lutym 1943 po obaleniu Eqrema Libohovy stanął na czele rządu, ale wskutek konfliktu z włoskimi władzami okupacyjnymi rząd nie przetrwał długo. Pod koniec kwietnia 1943 Bushati podał się do dymisji.

Po zakończeniu wojny ukrywał się w rodzinnej Szkodrze. Schwytany przez komunistów, 4 stycznia 1946 stanął przed sądem pod zarzutem kolaboracji. Skazany na śmierć, został rozstrzelany i pochowany w nieznanym miejscu.

Bibliografia
