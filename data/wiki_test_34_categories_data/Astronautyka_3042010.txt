Pilotowalny Orbitalny Kompleks Montażowo-Eksperymentalny (ros. Орбитальный Пилотируемый Сборочно-Экспериментальный Комплекс, Orbitalnyj Piłotirujemyj Sboroczno-Ekspierimientalnyj Kompleks) (ОПСЭК, OPSEK) to planowana rosyjska modularna stacja orbitalna trzeciej generacji na niskiej orbicie okołoziemskiej. Jej pierwszy segment zbudowany ma zostać z modułów rosyjskiej części ISS.

Założenia ogólne
Agencja Roskosmos zamierza, w związku z planowanym wyłączeniem ISS z eksploatacji po roku 2020 odłączyć od niej przed deorbitacją część modułów serwisowych i laboratoryjnych składających się na rosyjską część stacji i wykorzystać je jako bazę do stworzenia nowego rosyjskiego kompleksu orbitalnego.

Informacje o tym zostały oficjalnie przekazane Stanom Zjednoczonym przez stronę rosyjską 17 czerwca 2009 roku.

Zgodnie z informacjami podanymi przez RKK Energia, nowa stacja orbitalna spełniać ma następujące funkcje:

montaż dużych pojazdów kosmicznych na orbicie
loty testowe
montaż i obsługa holowników orbitalnych
zapewnienie warunków medycznych i biologicznych do obsługi powracających ekspedycji międzyplanetarnych.

Budowa
Wczesne stacje, takie jak Salut czy Skylab były stacjami monolitycznymi, bez możliwości wymiany załogi czy uzupełniania zapasów. Funkcja ta pojawiła się w stacjach Salut 6 i Salut 7 wyposażonych w dodatkowy port cumowniczy. Drugą generacją były stacje wielomodułowe takie jak Mir czy Międzynarodowa Stacja Kosmiczna wyposażone w kilka portów cumowniczych i umożliwiające rozbudowę stacji dzięki modułom o zróżnicowanej funkcjonalności. OPSEK ma być technologicznym spadkobiercą stacji drugiej generacji.

Ze względu na przedłużenie okresu finansowania ISS i planowe wydłużenie jej żywotności, rosyjskie projekty nowej stacji zostały przesunięte w czasie, nie zostały jednak zarzucone. Zgodnie ze wypowiedzią dyrektora RKK Eniergija Witalija Łopoty dla agencji Interfax z września 2010 roku, rosyjska część stacji ISS ma zostać przekonfigurowana tak, aby mogła stanowić samodzielny kompleks, który po odłączeniu przed deorbitacją ISS będzie w stanie służyć jeszcze ok 10 lat. Prace nad budową całości OPSEK zamknąć się mają do roku 2031.

Wykorzystanie modułów rosyjskiej sekcji ISS
Przy budowie OPSEK miałyby zostać wykorzystane następujące moduły Międzynarodowej Stacji Kosmicznej:
Zwiezda - DOS-8 (wyniesiony w 2000) - moduł serwisowy (systemy podtrzymywania życia, kontroli oraz habitaty)
Poisk - MRM-2 - (wyniesiony w 2009) - śluza powietrzna z dwoma portami cumowniczymi
Nauka - FGB-2 - (planowane wyniesienie w 2014) - laboratorium
uniwersalny moduł cumowniczy - (planowane wyniesienie w 2014) - moduł z dodatkowymi 4 portami cumowniczymi mającymi przyjąć niewyniesione jeszcze moduły i zapewnić możliwość dokowania dwóch dodatkowych pojazdów typu Sojuz / Progress

Moduły, które nie będą wykorzystane:
Pirs - DC-1 - przeznaczony do deorbitacji przed wyniesieniem modułu Nauka (zwolnienie portu cumowniczego)

Moduły, co do których nie zapadła decyzja:
Zaria - FGB-1 - (wyniesiony w 1998) - moduł bazowy, przestrzeń magazynowa i zasilanie elektryczne, obecnie własność NASA; może zostać wymieniony na loty statków Sojuz / Progress po wyczerpaniu obecnie zakontraktowanych
Rasswiet - MRM-1 (wyniesiony w 2010) - węzeł cumownicy / przestrzeń magazynowa, obecnie zadokowany do modułu Zaria, musiałby zostać przeniesiony na inną cumę, w przypadku nie odzyskania Zarii przez Rosjan

Zobacz też
Międzynarodowa Stacja Kosmiczna
Stacja orbitalna








