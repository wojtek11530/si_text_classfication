Warszawski Chór ”Polonia” im. Ignacego Jana Paderewskiego powstał w 1993. Założycielem i pierwszym dyrektorem artystycznym chóru był Jerzy Myrcha-Karpiński. Od stycznia 2002 roku do grudnia 2012 r. dyrygentem chóru był Wiesław Jeleń. Od listopada 2012 r. do grudnia 2013 r. chór pracował pod batutą Zuzanny Falkowskiej. W latach 2013-2014 chór współpracował z pianistą, kompozytorem, antropologiem kultury Marcinem Dominikiem Głuchem, który jako dyrygent gościnny przygotował z chórem koncerty wokalno-instrumentalne muzyki polskiej i operowej.

W styczniu 2014 r. dyrekcję chóru objął Zbigniew Szablewski.

Warszawski Chór Polonia wśród chórów amatorskich działających na terenie Warszawy i Mazowsza wyróżnia się swoim repertuarem pieśni patriotyczno-historycznych, opiewających dzieje narodu, państwa i oręża polskiego. Oprócz utworów powszechnie znanych, chór ”Polonia” wykonuje unikatowe pieśni, powstałe z dala od kraju, na zesłaniu i w obozach, zapisane i ocalone od zapomnienia przez tych, którzy przeżyli i powrócili do Polski. Chór śpiewa także pieśni sakralne i kolędy.

Chór ma na swoim koncie koncerty w salach koncertowych, kościołach i ośrodkach kultury w Warszawie, a także na terenie całego kraju. Wielokrotnie uczestniczył w konkursach i festiwalach krajowych, koncertował również za granicą: na Litwie, Ukrainie, w Niemczech, Wielkiej Brytanii, Stanach Zjednoczonych (Chicago), w Szwecji i Irlandii. 

W 2003 patronat nad chórem objął Marszałek woj. Mazowieckiego Adam Struzik.

Z okazji Jubileuszu 20-lecia chór został uhonorowany przez Marszałka Województwa Mazowieckiego pamiątkowym medalem PRO MASOVIA. Z tej okazji chór wyróżniony został również Złotym Laurem Polonia Mater Nostra Est przyznanym przez Społeczną Fundację Pamięci Narodu Polskiego

Chór jest członkiem Federacji Caecilianum, stanowiącym organizację pożytku publicznego.

Nagrania
Pamięć dawnych dni (2005)
Moc przetrwania – Polskie kolędy z czasów walk, niewoli i pokoju (2006)
Któraś wiodła…'' (2007)
Czem prędzej się wybierajcie (2009)
Kolędy: Serca ludzkie się radują! Zaśpiewajmy (2011)

Dyrygent
od stycznia 2014 - Zbigniew Szablewski
od listopada 2012 do grudnia 2013 – Zuzanna Falkowska
2002-2012 –  Wiesław Jeleń


