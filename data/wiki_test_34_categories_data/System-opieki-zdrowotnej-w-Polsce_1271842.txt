Roman Henryk Kurzbauer (ur. 25 września 1941 w Warszawie) – polski polityk mniejszości niemieckiej, lekarz, nauczyciel akademicki, poseł na Sejm II kadencji.

Życiorys
Ukończył w 1964 studia na Wydziale Lekarskim Śląskiej Akademii Medycznej. Uzyskał stopień naukowy doktora z zakresu chirurgii plastycznej, habilitował się w zakresie chirurgii ogólnej. Zajmuje stanowisko profesora nadzwyczajnego w Akademii Wychowania Fizycznego w Katowicach. Wykłada w PMWSZ w Opolu i PWSZ w Raciborzu. Był ordynatorem oddziału chirurgii Szpitala Rejonowego w Raciborzu.

Należał do Unii Pracy. Od 1993 do 1997 sprawował mandat posła na Sejm II kadencji z ramienia Mniejszości Niemieckiej z okręgu Gliwice. W 2001 bez powodzenia startował do Sejmu z listy SLD-UP. W latach 2002–2006 zasiadał w radzie powiatu raciborskiego. W 2004 związał się z Socjaldemokracją Polską. W tym samym roku kandydował z jej ramienia w wyborach do Parlamentu Europejskiego i wyborach uzupełniających do Senatu, a w 2005 w wyborach parlamentarnych do Sejmu.

Bibliografia
