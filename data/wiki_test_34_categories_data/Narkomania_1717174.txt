Lewomepromazyna (ATC, N05 AA02, łac. Levomepromazinum) – alifatyczna fenotiazyna o działaniu przeciwpsychotycznym (neuroleptycznym). Posiada niską aktywność przeciwpsychotyczną (70% mocy chloropromazyny) i silne właściwości uspokajające, przeciwdepresyjne, przeciwbólowe i przeciwwymiotne. Ze względu na rozgałęzienie łańcucha, cząsteczka lewomepromazyny wykazuje chiralność. W lecznictwie stosuje się enancjomer R.

Własności farmakologiczne i mechanizm działania
Właściwości neuroleptyczne lewomepromazyny uwarunkowane są blokadą receptorów D2-dopaminergicznych w szlaku mezolimbicznym. Ma także powinowactwo do szeregu innych receptorów (szczególnie cholinergicznych, ale też i  histaminowych, muskarynowych i serotoninergicznych), dlatego działanie kliniczne lewomepromazyny jest sumą działania na poszczególne receptory.

Ze względu na efekt pierwszego przejścia jej biodostępność wynosi zaledwie 50-60%. Po podaniu doustnym maksymalny poziom w osoczu osiąga po 1–4 godzinach. Jest metabolizowana w wątrobie, a produktami metabolizmu są sulfotlenki, glukuroniany (sprzęganie z kwasem glukuronowym) oraz produkty demetylacji. Metabolity są wydalane z kałem i z moczem, a tylko 1% leku wydalany jest w postaci niezmienionej.

Lewomepromazyna jest lipofilowa i łatwo przenika barierę krew-mózg i łożysko, a także może występować w mleku matki.

Wskazania
Psychozy, szczególnie schizofrenia przebiegająca z obniżonym nastrojem, depresja. Chętnie była  stosowana w zespołach depresyjnych z niepokojem, trudnościami zasypiania, problemamy ze snem. Wykazuje silne właściwości uspokajające i przeciwdepresyjne, słabe antywytwórcze.
Działania uboczne są bardzo silnie zaznaczone ze strony układu wegetatywnego, słabo ze strony układu pozapiramidowego i innych układów. Wykazuje silnie działanie antycholinergiczne, powodując suchość błon śluzowych, potęgowanie problemów z mikcją u chorych na BPH. Jest przeciwskazana w jaskrze, skłonnościach do majaczenia. W mniejszych dawkach lewomepromazyna może być stosowana do łagodzenia mdłości. W opiece paliatywnej wykorzystywane jest jej działanie przeciwbólowe i przeciwwymiotne. 

Dawkowanie
25–600 mg doustnie, domięśniowo

Postacie handlowe
Nozinan (tabletki)
Tisercin (tabletki powlekane, drażetki, iniekcje)
Neurocil
Levoprome
Neozine
Lewomezin 



Bibliografia
Linki zewnętrzne
