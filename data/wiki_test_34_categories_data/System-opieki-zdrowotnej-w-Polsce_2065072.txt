Bohdan Drożdż (ur. 12 stycznia 1926 w Kobryniu, zm. 25 maja 2009 w Poznaniu) - farmaceuta, fitochemik, profesor zwyczajny, związany z Uniwersytetem Medycznym w Poznaniu, długoletni kierownik Ogrodu farmakognostycznego w Poznaniu, prodziekan Wydziału Farmacji (1981-1984), kierownik Katedry i Zakładu Roślin Leczniczych.

Studia farmeacutyczne rozpoczął w 1946. Początkowo interesowały go w szczególności fitochemia i saponiny. Było to też treścią jego pracy doktorskiej pod kierunkiem prof. Bogusława Borkowskiego. Zajmował się też przydatnością kwasów barbiturowych w selektywnym ujawnianiu plam cukrów w chromatografach (wyniki badań publikowano w Nature). Wyjaśniał struktury chemiczne terpenów (m.in. z gatunków należących do Centaurea). 

Habilitacja nastąpiła w 1970. Wtedy to objął kierownictwo Ogrodu Farmakognostycznego (do 1981), a w 1978 Katedry Roślin Leczniczych Akademii Medycznej, czyli obecnego Uniwersytetu. Pod jego kierownictwem wyodrębniono ponad sto związków, w tym 60 wcześniej nieopisanych. Wyodrębnione podówczas terpeny stanowiły ⅛ wszystkich nowych związków naturalnych znalezionych wtedy w Polsce. 

Współpracował z Czechosłowacką Akademią Nauk. Otrzymał, jako pierwszy Polak, Złoty Medal im. Heyrowskiego, za zasługi dla rozwoju chemii. Był przewodniczącym Oddziału Farmaceutycznego PTPN, Sekcji Chemii Produktów Naturalnych PTCh, udzielał się w PAN-ie. W 1989 otrzymał najwyższe odznaczenie Czechosłowackiej Akademii Nauk - Za zasługi dla wiedzy i ludzkości. Przez całe swoje zawodowe życie współpracował z naukowcami z Holandii, Kanady, NRD i RFN, Włoch, Indii, Algierii i Kazachstanu. Otrzymał liczne nagrody państwowe, wspierał rozwój wielkopolskiego biznesu. Był miłośnikiem turystyki górskiej. 

Pogrzeb odbył się 1 czerwca 2009 o godz. 12.20 na cmentarzu junikowskim. 

Bibliografia
pr.zbior., Z żałobnej karty - Pożegnanie - Śp. Prof zw. dr hab. Bohdan Drożdż, w: Herba Polonica, nr 2/2009 - http://www.iripz.pl/ftp/11_2009.pdf
http://www.farmakognozja.ump.edu.pl/index_pliki/Page626.htm - historia Katedry Farmakognozji (dostęp 25.5.2010)
Piotr Urbański, Barbara Szpakowska, Elżbieta Raszeja, Walory rekreacyjne zieleni Poznania, w: Nauka Przyroda Technologie – dział Ogrodnictwo, Tom 2 , zeszyt 4, 2008, Wydawnictwo Uniwersytetu Przyrodniczego w Poznaniu, s.6, ISSN 1897-7820
Magdalena Knapowska-Niziołek, Mazowiecka 33'', w: Fakty UMP, nr 3(87)/2009, Poznań, 2009, s.26, ISSN 1899-2978









