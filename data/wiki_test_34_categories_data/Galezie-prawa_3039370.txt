


Wspólne posiedzenie Sejmu i Senatu lub Zgromadzenie Posłów i Senatorów – określenia przyjęte na nieformalne, wspólne zebranie wszystkich posłów i senatorów Rzeczypospolitej Polskiej w określonym miejscu i czasie, obradujące pod przewodnictwem Marszałka Sejmu lub w jego zastępstwie Marszałka Senatu.

Tego typu posiedzenia zwykle odbywają się w Sali Posiedzeń Sejmu, rzadziej – w Sali Posiedzeń Senatu. Zwoływane są przez marszałków obu izb w szczególnych okolicznościach, np. z okazji wizyt głów państwa czy uczczenia ważnych wydarzeń. 

Posiedzenia tego nie należy mylić z sytuacją zebrania posłów i senatorów w określonych w konstytucji RP okolicznościach – przybiera ono wówczas formę Zgromadzenia Narodowego i posiada określone wyłączne kompetencje.


Wspólne posiedzenia Sejmu i Senatu
10 lipca 1989 – wspólne posiedzenie Sejmu i Senatu Polskiej Rzeczypospolitej Ludowej z okazji wizyty prezydenta Stanów Zjednoczonych George'a Busha,
23 grudnia 1995 – wysłuchanie orędzia prezydenta Rzeczypospolitej Polskiej,
10 listopada 1998 – uczczenie osiemdziesiątej rocznicy odzyskania niepodległości,
11 czerwca 1999 – z okazji wizyty Jego Świątobliwości Papieża Jana Pawła II,
30 kwietnia 2004 – z okazji przystąpienia Rzeczypospolitej Polskiej do Unii Europejskiej,
6 kwietnia 2005 – poświęcone uczczeniu pamięci Jego Świątobliwości Papieża Jana Pawła II,
29 sierpnia 2005 – poświęcone 25. rocznicy powstania „Solidarności”,
2 maja 2007 – zsynchronizowane z posiedzeniem Seimasu Republiki Litewskiej z okazji rocznicy uchwalenia Konstytucji 3 maja,
17 kwietnia 2008 – celem wysłuchania przemówienia prezydenta Państwa Izrael Szimona Peresa,
28 maja 2008 – celem wysłuchania przemówienia prezydenta Republiki Francuskiej Nicolasa Sarkozy’ego,
13 kwietnia 2010 – poświęcone uczczeniu pamięci ofiar katastrofy lotniczej pod Smoleńskiem,
1 lipca 2011 – z okazji objęcia przez Polskę przewodnictwa w Radzie Unii Europejskiej,
16 listopada 2012 – z okazji wizyty prezydenta Republiki Francuskiej François Hollande’a.

Zobacz też
Sejm Rzeczypospolitej Polskiej
Senat Rzeczypospolitej Polskiej





