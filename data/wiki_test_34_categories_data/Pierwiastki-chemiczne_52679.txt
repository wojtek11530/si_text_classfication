
Lut, lutowie, spoiwo lutownicze – metal, lub stop metali, służący do lutowania jako wypełnienie spoiny. Ma temperaturę topnienia znacznie niższą od temperatury topnienia lutowanych materiałów.

Luty dzieli się na miękkie topiące się w zakresie 170–325 °C i twarde topiące się powyżej 600 °C. Ich skład chemiczny może być różny w zależności od potrzeb. Przed 1 lipca 2006 r. luty miękkie bazowały najczęściej na stopie cyny i ołowiu o składzie zbliżonym do eutektycznego i temperaturze topnienia ok. 185 °C. Obecnie ze względu na ograniczenia w stosowaniu ołowiu używane są luty bezołowiowe na bazie cyny z dodatkami srebra, miedzi, bizmutu i antymonu o temperaturach topnienia 210–220 °C. Luty twarde to stopy na osnowie srebra i miedzi.

Spoiwo lutownicze może być wytwarzane w formie lasek (te o większych średnicach są zwykle o przekroju trójkątnym), drutu pełnego lub drutu z kanałem (lub kilkoma kanałami) wypełnionymi topnikiem (tzw. tinol).

Najpopularniejsze zastosowania lutów to elektronika i jubilerstwo.

Zobacz też

stop lutowniczy
lutowanie
lutowanie bezołowiowe
zimny lut
tinol
topnik



