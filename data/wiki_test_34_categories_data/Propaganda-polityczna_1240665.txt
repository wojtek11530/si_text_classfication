Stanisław Teisseyre (ur. 7 czerwca 1905 we Lwowie, zm. 2 stycznia 1988 w Poznaniu) – polski malarz, rektor Państwowej Wyższej Szkoły Sztuk Plastycznych w Poznaniu i Akademii Sztuk Pięknych w Gdańsku (początkowo siedziba mieściła się w Sopocie), poseł na Sejm PRL I kadencji z okręgu Gdynia. 

Życiorys
Syn profesora geologii Wawrzyńca Teisseyra. Po ukończeniu studiów wyższych z dziedziny sztuki we Lwowie kształcił się na uczelniach francuskich i włoskich. W 1934 był współorganizatorem Związku Zawodowego Artystów Plastyków we Lwowie. W latach 1939–1941 jako lwowiak należał do Związku Radzieckich Artystów Plastyków (podróżował m.in. do Moskwy i Charkowa). Podczas okupacji niemieckiej wraz z żoną Marią był zaangażowany w pomoc ludności żydowskiej.  

Po wyzwoleniu zakładał w Lublinie Związek Polskich Artystów Plastyków, wybrano go do krajowego Zarządu Głównego ZPAP (od 1952 przewodniczący). Pracował jako scenograf w Teatrze Wojska Polskiego w Lublinie, a później w Łodzi. Redagował pismo "Przegląd Artystyczny". Był wybrany rektorem poznańskiej Państwowej Wyższej Szkoły Sztuk Plastycznych (w latach 1947–1950, 1965) oraz sopocko-gdańskiej ASP (od 1951 do 1962). W tej ostatniej był także dziekanem Wydziału Malarstwa (1962–1965). W początkach kariery tworzył w stylu socrealizmu. 

W 1951 wstąpił do PZPR (wcześniej był związany ze Stronnictwem Demokratycznym), która wytypowała go na posła z okręgu Gdynia (1952–1956). Odznaczony Złotym i Srebrnym Krzyżem Zasługi oraz Krzyżem Kawalerskim Orderu Odrodzenia Polski (1952). 

Wybrane prace:'''
polichromie i projekt witraża przebiterium poznańskiego kościoła pw. św. Jana Jerozolimskiego
obrazy: Smuga światła; Roztopy; Port w Egipcie 

Wystawy indywidualne:''' Lwów, Warszawa, Kraków, Łódź, Sopot, Poznań, Praga, Budapeszt, Sofia

Pochowany na cmentarzu Miłostowo w Poznaniu.

Zobacz też
Rektorzy i wykładowcy Akademii Sztuk Pięknych w Gdańsku



Bibliografia
A. Fastnacht-Stupnicka, Iść w życie jak w morze, Tygodnik Wrocławski, 31 stycznia 2008
Nasi kandydaci na posłów z Okręgu Wyborczego nr 37 w Gdyni, "Dziennik Bałtycki", nr 236, 2 października 1952, s. 1 (biogram ze zdjęciem)

















