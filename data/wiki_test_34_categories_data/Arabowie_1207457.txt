Mohammad Oudeh (arab.محمد عودة), znany jako Abu Daoud (arab.أبو داود) (ur. 16 sierpnia 1937 w Jerozolimie, zm. 3 lipca 2010 w Damaszku) – terrorysta palestyński, jeden z przywódców organizacji terrorystycznej Czarny Wrzesień (będącej w istocie częścią Organizacji Abu Nidala). Autor planu uprowadzenia izraelskich sportowców podczas olimpiady w Monachium w 1972.

Przebywał dość często w Polsce, gdzie spotykał się z wieloma osobami, z ludźmi z rządu, z ludźmi zajmującymi się współpracą z obcokrajowcami – jak sam opowiadał dziennikarzom "Superwizjera" – "Mieliśmy z nimi kontakty. Wielokrotnie kupowaliśmy od nich broń, kałasznikowy. Czasem kupowaliśmy też taki mniejszy pistolet. Polska broń była najlepsza. Szkolili nas polscy żołnierze."

Został trafiony siedmioma kulami 1 sierpnia 1981 w znajdującej się na pierwszym piętrze kawiarni Opera warszawskiego hotelu Victoria (dziś jest tam kasyno).

Po postrzeleniu twierdził, że ten zamach to część Operacji Gniew Boży, ale dotąd nie ma całkowitej pewności, kto stał za zamachem (zwłaszcza, że inny przywódca Czarnego Września Salah Khalaf, znany jako Abu Iyad został zlikwidowany w Tunisie w 1991 na zlecenie Abu Daouda przez Organizację Abu Nidala).
 
Leczony początkowo w szpitalu uniwersyteckim, gdy tylko dowiedziano się kim jest – natychmiast został przewieziony do szpitala MSW. Po dwóch tygodniach Daouda przejęło Stasi, dając mu wkrótce przepustkę na pobyt na leczenie w szpitalu w Berlinie Wschodnim. W 1996 otrzymał pozwolenie na podróż przez Izrael na spotkanie przywódców OWP w Strefie Gazy, gdzie optował za wykreśleniem z deklaracji programowej OWP postulatu o zniszczeniu Izraela.

Daoud opublikował w 1999 autobiografię Palestine: de Jérusalem à Munich w jęz. francuskim, opublikowana wkrótce po angielsku pod tytułem Memoirs of a Palestinian Terrorist, za którą otrzymał "Palestyńską Nagrodę Kulturalną" i 10&nbsp;000 franków. Mieszkał w Damaszku w Syrii, żona w Ammanie.









