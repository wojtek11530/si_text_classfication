

Pomnik lotniczy MiG-17PF w Ostrowcu Świętokrzyskim – będący zabytkiem techniki, jeden z trzech zachowanych w Polsce oryginalnych samolotów MiG-17PF o numerze fabrycznym 58310949 i numerze bocznym (taktycznym) 949.

Samolot ustawiony jest na postumencie przy skrzyżowaniu al. Jana Pawła II z ul. Iłżecką na osiedlu Pułanki.

Historia
MiG był darem Ludowego Wojska Polskiego z okazji 40-lecia PRL-u.

W lipcu 2010 roku Ostrowiecka Spółdzielnia Mieszkaniowa (OSM) zdecydowała o wystawieniu samolotu na sprzedaż, jako powód podano zły stan techniczny obiektu. Decyzja ta wywoła zdecydowany sprzeciw nie tylko mieszkańców Ostrowca, ale również miłośników lotnictwa z całej Polski, tym bardziej, że kilka lat wcześniej z terenu Pułanek usunięto inny samolot.

Obrońcy pomnika wystosowali do władz miasta i prezesa OSM petycję, pod którą podpisało się blisko 400 osób.  W petycji napisano o symbolicznej roli jaką pełni ten pomnik nie tylko w odniesieniu do osiedla Pułanki, ale dla całego miasta. Widnieje na pocztówkach i zdjęciach przedstawiających Ostrowiec będąc jego wizytówką. Jest miejscem spotkań, punktem orientacyjnym, celem spacerów. Ponadto w przeszłości przy samolocie była tablica upamiętniająca żołnierzy.  Sprawa odbiła się również szerokim echem w lokalnych mediach.

Działania obrońców i wrzawa medialna sprawiły, że prezes OSM zrezygnował tymczasowo ze sprzedaży i zlecił ekspertyzę techniczną obiektu. Na podstawie przeprowadzonej ekspertyzy, konstrukcja uzyskała dwuletnie, warunkowe dopuszczenie budowlane, a samolot czekają drobne prace remontowe. Mimo tego, jego przyszłość nadal nie jest jednoznacznie określona, a sprzedaż MIG-a jest nadal rozważana przez OSM. Prezydent Jarosław Wilczyński, mimo pierwotnych deklaracji wsparcia przy ewentualnych remontach i bieżącym utrzymaniu, oferuje obecnie jedynie pomoc w znalezieniu sponsora obiektu.







