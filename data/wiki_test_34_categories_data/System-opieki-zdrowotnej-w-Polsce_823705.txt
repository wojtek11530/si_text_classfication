Robert Rembieliński (ur. 27 marca 1894 w Łodzi, zm. 7 sierpnia 1975 w Łodzi) – łódzki farmaceuta, historyk farmacji łódzkiej i ziem polskich. Uczestnik walk o niepodległość Polski w latach 1918-1920. Jego życie, działalność naukowa i społeczna w stowarzyszeniach z dziedziny historii farmacji koncentrowały się wokół rodzinnego miasta i jego społeczności.

Studia i praca zawodowa

Szkołę średnią ukończył w Piotrkowie Trybunalskim w 1916 r.
Studia farmaceutyczne ukończył na Uniwersytecie Warszawskim uzyskując dyplom magistra w 1924 r.
Kontynuował naukę na Uniwersytecie w Nancy we Francji i tam w 1926 r. uzyskał doktorat.  
W 1927 r. przybył do Łodzi i tu odtąd pracował zawodowo prowadząc własną aptekę.
W 1937 r. była to "Apteka Grodzka" przy ul. Andrzeja 28 (obecnie ul. Andrzeja Struga), jak wynika z reklamy zamieszczonej w Księdze adresowej m. Łodzi na lata 1937-39'', w tym domu też mieszkał.

W czasie wojny był wysiedlony do Generalnego Gubernatorstwa.

Po powrocie do Łodzi od 1945 r. poświęcił się pracy naukowej najpierw na Uniwersytecie Łódzkim, a potem na Akademii Medycznej, był jednym z organizatorów Wydziału Farmaceutycznego.
Od 1945 r. był zastępcą profesora, od 1956 r. docentem, od 1962 r. profesorem nadzwyczajnym.
Od 1959 r. kierował pierwszą w Polsce Katedrą Historii Farmacji na Wydziale Farmaceutycznym Akademii Medycznej w Łodzi.
Od początku swoje zainteresowania naukowe kierował ku historii, a ogniskował je na dziejach farmacji polskiej, a zwłaszcza farmacji łódzkiej, choć i regionu łódzkiego.

Działalność w towarzystwach naukowych

Od początku swojego pobytu w Łodzi zaangażował się w działalność Polskiego Towarzystwa Farmaceutycznego, od 1927 r. był członkiem - założycielem Łódzkiego Oddziału PTF. Był też współorganizatorem Sekcji Naukowej PTF.
W 1932 r. ukończył kurs archiwalny organizowany przez Polskie Towarzystwo Historyczne co pomagało mu potem w sprawniejszym stosowaniu warsztatu historycznego w jego badaniach i publikacjach.
Działał w Polskim Towarzystwie Historycznym, m.in. był przez kilkanaście lat członkiem Komisji Rewizyjnej oraz wieloletnim przewodniczącym Sekcji Historii Medycyny. Po jej przekształceniu w 1957 r., głównie dzięki jego staraniom, w Polskie Towarzystwo Historii Medycyny, przez 12 lat pełnił funkcję przewodniczącego Oddziału Łódzkiego.
Był członkiem zagranicznych towarzystw naukowych historii medycyny i historii farmacji.

Publikacje

Przed wojną opublikował popularną rozprawę 
Rajmund Rembieliński - budowniczy Łodzi przemysłowej,  "Rocznik Łódzki" (t. III 1933).
Pozostałe jego prace dotyczą historii farmacji i medycyny:
"Dzieje powstania i rozwoju aptek łódzkich"  (Referat wygłoszony w Łódzkim Towarzystwie Farmaceutycznym w dniu 12 maja 1932 r.) Warszawa, Wiadomości Farmaceutyczne nr 21 z dnia 22 maja 1932 r.
Rzut oka na działalność Łódzkiego Stowarzyszenia Aptekarzy w ciągu ćwierćwiecza, 1934
oraz publikacja książkowa:
Zarys powstania i rozwoju łódzkich aptek, Łódź 1934.
Niektóre artykuły z okresu powojennego:
"Tradycje naukowe i społeczne farmacji łódzkiej", 1948
"Drogi rozwoju farmacji naukowej w Polsce", 1961
"Łódź jako przedmiot badań w zakresie historii nauk medycznych", 1964.
Ukoronowaniem jego dorobku naukowego z dziedziny dziejów farmacji był pierwszy w Polsce podręcznik historii tej nauki:
Historia farmacji, wyd. I 1963, wyd. II 1972.

Odznaczenia i nagrody

Dwukrotnie Złoty Krzyż Zasługi
Honorowa Odznaka m. Łodzi
Medal XXV-lecia Akademii Medycznej w Łodzi
Medal im. Łukasiewicza
liczne wyróżnienia resortowe 
godność Honorowego Członka Polskiego Towarzystwa Historii Medycyny.

Varia

Pochowany na Starym Cmentarzu w Łodzi przy ul. Ogrodowej.
Apteka u zbiegu ulic Andrzeja Struga i Gdańskiej nosiła jego imię. Apteka działała od wyzwolenia Łodzi w 1945 r. do 2008 r.
Uniwersytet w Nancy ukończył także inny naukowiec związany z Łodzią - Ary Sternfeld (1905-1980), późniejszy teoretyk kosmonautyki, który był znajomym Rembielińskiego.

Bibliografia == 

Bandurka M. Robert Rembieliński (27.03.1894-7.08.1975)'', "Rocznik Łódzki" 1975 T. XX (XXIII) s. 427-428










