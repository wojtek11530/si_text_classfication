Zbójcerze - grupa rycerzy - rozbójników występująca w komiksach serii Kajko i Kokosz autorstwa Janusza Christy. Nazwa to portmanteau słów "zbójcy" i "rycerze"; przypomina niem. Raubritter.

Po raz pierwszy pojawiają się w komiksie Szkoła latania. Dowodzi nimi Hegemon zwany Krwawym Hegemonem, a jego zastępcą jest Kapral. Noszą białe mundury z czarnym krzyżem i okrągłą
sprzączką. Ich ulubiona metoda walki to ćwiartowanie na plasterki. Zadanie, które sobie stawiają to zdobycie Mirmiłowa - rodzimego grodu Kajka i Kokosza. Próbują tego za pomocą drabin, podkopów, maszyn oblężniczych i taranów. Prawie żadna z metod nie okazuje się skuteczna. Od albumu Urodziny Milusia (epizodu Łaźnia) ich liczba - przez autora - zostaje ograniczona do ośmiu i  w tej liczbie występują w pozostałych 6 tomach. 

Z imienia poznajemy czterech zbójcerzy:
Hegemona
Kaprala
Ofermę - najbardziej leniwego, głupiego i nieporadnego ze wszystkich zbójcerzy, krzywdzonego przez kamratów i zawsze wypychanego na ochotnika do różnych niebezpiecznych zadań
Siłacza - największego i najsilniejszego ze wszystkich zbójcerzy



Komiksy z serii w których występują zbójcerze
Szkoła latania
Wielki turniej
Na wczasach
Zamach na Milusia
Urodziny Milusia 
Skarby Mirmiła
Cudowny lek
Festiwal czarownic
Dzień Śmiechały
W krainie borostworów
Mirmił w opałach






