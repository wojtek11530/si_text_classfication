


Bieluń (Datura L.) – rodzaj bylin lub niewielkich drzew z rodziny psiankowatych, na które składa się około 12-15 gatunków. Pochodzenie jest trudne do określenia ze względu na duże rozprzestrzenienie po świecie. Za region pochodzenia podaje się najczęściej obie Ameryki, jak również Chiny. Nazwa datura pochodzi z języka hindi – dhatūrā (kolczaste jabłko). Gatunkiem typowym jest Datura stramonium L..

Morfologia
Kwiaty: Rośliny z tego rodzaju charakteryzują się dużymi, lejkowatymi kwiatami.
Owoce: W postaci kolczastej torebki zawierającej dużą ilość czarnych nasion.

Systematyka
Synonimy:
Apemon Raf., Ceratocaulos Rchb., Stramonium Mill.
Pozycja systematyczna według APweb (aktualizowany system system APG III z 2009):
Należy do rodziny psiankowatych (Solanaceae) Juss., która wraz z siostrzaną rodziną Convolvulaceae jest jednym z dwóch kladów w obrębie rzędu psiankowców (Solanales) Dumort. i klasy roślin okrytonasiennych.

Pozycja w systemie Reveala (1993-1999):
Gromada okrytonasienne (Magnoliophyta Cronquist), podgromada Magnoliophytina Frohne & U. Jensen ex Reveal, klasa Rosopsida Batsch, podklasa jasnotowe (Lamiidae '' Takht. ex Reveal), nadrząd Solananae R. Dahlgren ex Reveal, rząd psiankowce (Solanales Dumort.), podrząd Solanineae Engl., rodzina psiankowate (Solanaceae Juss.), podrodzina '' Daturoideae Kostel, plemię '' Datureae '' Dumort., podplemię '' Daturinae Kitt. in A. Rich., rodzaj bieluń (Datura L.).

Gatunki flory Polski:
bieluń dziędzierzawa (Datura stramonium L.)
bieluń fioletowy (Datura tatula L.) – efemerofit

Inne gatunki (wybór):
Datura bernhardii
Datura ceratocaula
Datura discolor
Datura ferox
Datura inoxia Mill. – bieluń indiański
Datura kymatocarpa
Datura lanosa
Datura leichhardtii
Datura metel L. – bieluń surmikwiat
Datura quercifolia
Datura reburra
Datura wrightii

Zastosowanie
Rośliny z rodzaju Datura oraz blisko z nimi spokrewnione z rodzaju Brugmansia (które w Polsce określane są również nazwą bieluń) zawierają duże ilości alkaloidów tropanowych, takich jak atropina, skopolamina, hioscyjamina. Związki te są antagonistami receptorów muskarynowych, przez co mają działanie antycholinergiczne. Te właściwości mają zastosowanie między innymi w medycynie, stąd wzięło się wiele leków, które jako substancję czynną zawierają atropinę lub pochodne naturalnych alkaloidów tropanowych. 

Związki czynne bielunia mają znane od czasów prehistorycznych właściwości psychoaktywne – zaliczane są do deliriantów. Są nieprzyjemne w działaniu, wywołują halucynacje. 
Przedawkowanie jest śmiertelnie niebezpieczne, zwykle wymaga hospitalizacji.

Znaczenie kultowe
Hinduizm
W Indiach i Nepalu bieluń (zwłaszcza Datura metel Var. alba i Datura suaveolens) uważany jest za roślinę świętą, poświęconą bogu Śiwie. Nawet współcześnie asceci śiwaiccy niektórych tradycji rytualnie palą nasiona datury zmieszane z konopiami indyjskimi.

Buddyzm
Palenie nasion datury zostało również przyswojone przez niektóre nurty buddyzmu tantrycznego. 

Indianie
Inne gatunki cieszą się podobnym kultem w niektórych kulturach Indian Ameryki Łacińskiej.






