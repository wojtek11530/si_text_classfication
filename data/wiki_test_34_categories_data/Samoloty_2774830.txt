Martin P4M Mercator – amerykański morski samolot patrolowo-bombowy o mieszanym napędzie śmigłowo-odrzutowym, opracowany w drugiej połowie lat 40. XX wieku przez przedsiębiorstwo Glenn L. Martin Company.

Samolot opracowany został w odpowiedzi na zapotrzebowanie zgłoszone przez US Navy. Dwa prototypowe egzemplarze oznaczone XP4M-1 zamówione zostały 6 lipca 1944 roku. Oblot pierwszego z nich miał miejsce 20 września 1946 roku. Zbudowanych zostało 19 egzemplarzy seryjnych P4M-1, pierwszy z nich został dostarczony US Navy 28 czerwca 1950 roku. Wszystkie samoloty służyły w eskadrze patrolowej VP-21, większość z nich została w czasie służby przebudowana na samoloty rozpoznania elektronicznego oznaczone jako P4M-1Q.

Jeden z samolotów został w sierpniu 1956 roku zestrzelony nad otwartym morzem przez chińskie myśliwce.

Uzbrojenie samolotu stanowiły dwa działka automatyczne, cztery karabiny maszynowe oraz bomby.



Bibliografia
