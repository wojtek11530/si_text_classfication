Barbital, weronal (łac. Barbitalum, Veronalum, Aethinalum) oraz sól sodowa barbitalu (łac.: Aethinalum Natrium, Barbitalum Natrium, Veronalum Natrium)'' – dwuetylowa pochodna malonylomocznika.

Długo działający lek nasenny, pierwszy barbituran wprowadzony do lecznictwa (w 1903 roku). W dawkach 0,3 g - 0,5 g barbital oraz jego sól sodowa wywołuje długotrwały sen trwający 7-9 godzin po którym zawsze występuje okres ponarkotyczny. Według "Farmakopei Polskiej" dla barbitalu i soli sodowej barbitalu maksymalna dawka jednorazowa wynosi 0,5 g, maksymalna dawka dobowa 1,5 g.  Wchłania się dość wolno po podaniu doustnym. Działanie wyższych dawek utrzymuje się przynajmniej do dwóch dób od momentu podania. Dominuje efekt nasenny i ogólnohamujący OUN. Odczucia wywołane weronalem są zbliżone do stanu po spożyciu alkoholu.

Barbital używany był leczniczo do końca lat 90. XX w. Obecnie jest wycofany ze sprzedaży w Polsce, a na świecie używany sporadycznie.

Preparaty - Polska
W Polsce obecnie nie ma zarejestrowanych preparatów zawierających barbital. Dawniej dostępne były następujące preparaty: 

Veronalum solubile /sól sodowa barbitalu/, subst. do receptury aptecznej - ostatnim jej wytwórcą była Farmaceutyczno-Chemiczna Spółdzielnia pracy Galenus
Veronalum /barbital/, subst. do receptury aptecznej - ostatnim wytwórcą były Tarchomińskie Zakłady Farmaceutyczne Polfa.
Veramid (Veramon)'', tabl. 0,4 g (preparat złożony, zawierał 0,287 g aminofenazonu oraz 0,113 g barbitalu) oraz subst. do receptury aptecznej (zawierała 71,75% aminofenazonu oraz 28,25% barbitalu) - ostatnim wytwórcą były Pabianickie Zakłady Farmaceutyczne Polfa.

Preparaty dostępne na świecie
Barbitalum Natrium, substancja do receptury aptecznej / Tamda A.S. Olomouc - Czechy
Barbitalum, substancja do receptury aptecznej / Tamda A.S. Olomouc - Czechy



Bibliografia
Farmakologia, Podstawy Farmakoterapii - Piotr Kubikowski, Wojciech Kostowski; PZWL 1979
Farmakopea Polska V, t.II ; Polskie Towarzystwo Farmaceutyczne 1993 r.
Vademecum Polfa pod red. Piotra Kubikowskiego; wyd. IV - PZWL 1972 r.
Poradnik Terapeutyczny , wyd. II PZWL 1969 r., wyd. III PZWL 1975 r.
Leki Współczesnej Terapii - A.Chwalibogowska-Podlewska, J.K.Podlewski; wyd. XII 1996 r.
Leksykon Leków - Tadeusz Lesław Chruściel, Kornel Gibiński; PZWL 1991 r.
Informacja na stronie internetowej wytwórcy surowca farmaceutycznego: http://www.tamda.cz/_data/omamne-a-psychotropni-latky.pdf









