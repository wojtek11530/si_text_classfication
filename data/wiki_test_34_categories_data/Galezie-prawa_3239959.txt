
Andrzej Aleksander Radomicki herbu Kotwicz (ur. 1660, zm. 24 grudnia 1726 w Konarzewie) – kasztelan gnieźnieński, poznański, kaliski, wojewoda kaliski i poznański.

Rodzina
Syn Kazimierza Władysława (1623-89), kasztelana kaliskiego i Zofii Ossowskiej. Brat Macieja, kasztelana kaliskiego, wojewody inowrocławskiego, kaliskiego i poznańskiego. Przyrodni brat Władysława, kasztelana i wojewody poznańskiego. Siostra Zofia Radomicka, poślubiła Andrzeja Szołdrskiego, kasztelana biechowskiego. Została matką Ludwika Szołdrskiego, kasztelana gnieźnieńskiego, wojewodę inowrocławskiego, poznańskiego i kaliskiego. Z małżeństwa z Franciszką Czarnkowską, córką Adama Uriela Czarnkowskiego pozostawił syna Jana Antoniego.

Pełnione urzędy
Początkowo starosta nakielski i poznański.
Pełnił obowiązki kasztelana gnieźnieńskiego od 1702 roku. W latach (1702-1704) piastował urząd kasztelana kaliskiego. W latach (1704-1709) był kasztelanem poznańskim. Powołany na stanowisko wojewody kaliskiego w 1709 roku. Urząd ten sprawował do 1711 roku. W latach 1711-1726 był wojewodą poznańskim. Dnia 14 stycznia 1726 roku zrezygnował z urzędu wojewody poznańskiego na rzecz brata Macieja. 


Zasłużony jako marszałek Trybunału Koronnego (1709). W polityce gorliwy zwolennik Sasów. Fundator Pałacu w Konarzewie. Dokonał przebudowy Kościoła Św. Marcina w Konarzewie.

Za zasługi odznaczony został Orderem Orła Białego.




Linki zewnętrzne
Bibliografia
Hr. Seweryn Uruski "Rodzina. Herbarz szlachty polskiej" (tom 15, str. 121-122, Radomiccy herbu Kotwicz)














