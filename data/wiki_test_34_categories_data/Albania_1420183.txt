Drita Pelingu aka Drita Pelinku - (ur. 3 grudnia 1926 w Wlorze - 2 października 2013 w Tiranie), albańska aktorka i reżyserka.

Ukończyła prestiżową szkołę dla dziewcząt Nana Mbretneshe w Tiranie, by w 1944 kontynuować naukę w szkole teatralnej (w której była jedyną kobietą). W 1946 rozpoczęła pracę w Teatrze Ludowym (alb. Teatri Popullor), jednocześnie ucząc się w szkole artystycznej Jordan Misja. Na tej scenie zagrała blisko 110 ról, m.in. w repertuarze szekspirowskim, molierowskim i w sztukach Brechta. W latach 70. uczyła sztuki aktorskiej studentów Uniwersytetu Tirańskiego, a potem została wykładowcą Akademii Sztuk Pięknych. W roku 1982 zadebiutowała na scenie teatru we Vlorze, w roli reżysera, przygotowując dramat Pavdekesia. Zajmowała się też krytyką teatralną, pisząc do pisma Skena dhe ekrani (Scena i ekran). Występy na scenie zakończyła w 2003, po 57 latach pracy. Mimo zaawansowanego wieku nadal udzielała lekcji gry aktorskiej.

Zagrała epizodyczną rolę w filmie Tana, w 1977 wystąpiła w roli Halli w filmie Njeriu me top. Potem zagrała jeszcze w 8 filmach fabularnych. Jednym z nich był film grecki Efimeri poli, w reżyserii Giorgiosa Zafirisa. Pracowała także jako asystent reżysera.

Za swoją działalność artystyczną została uhonorowana przez władze Albanii tytułem Zasłużonego Artysty (alb. Artist i Merituar), a także orderem im. Naima Frasheriego III kl.

Jej mężem był Hysen Pelinku - wokalista Teatru Opery i Baletu w Tiranie. Zmarła po długiej chorobie.

Role filmowe

1977: Njeriu me top jako Halla
1978: Kur hidheshin themelet jako Budja
1978: Vajzat me kordele të kuqe jako pani Cavallero
1979: Pertej mureve te gurta jako matka Ramiza
1979: Radiostacioni jako Mukadezi
1981: Shtëpia jonë e përbashkët jako Vita
1982: Era e ngrohtë e thellësive jako matka Arbena
1986: Fjale pa fund jako matka Bardhyla
1987: Zevendesi i grave
1988: Shpresa jako matka Piro
2000: Efimeri poli
2008: Sekretet jako matka Landiego

Bibliografia
Linki zewnętrzne
