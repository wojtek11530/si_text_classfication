
Igor Newerly, właściwie Igor Abramow-Newerly (ur. 24 marca 1903 w Zwierzyńcu koło Białowieży, zm. 19 października 1987 w Warszawie) – polski pisarz i pedagog.

Życiorys
Urodzony w rodzinie rosyjsko-polskiej, syn Mikołaja Abramowa (który był kapitanem 8. Pułku Estońskiego) i Wiery Teresy. Jego dziadek Józef Newerly, Czech, był wielkim łowczym cara Mikołaja II.

Studiował prawo na Uniwersytecie Kijowskim (skąd został relegowany za poglądy) i pedagogikę na Wydziale Nauk Społecznych w Wolnej Wszechnicy Polskiej w Warszawie.

W latach 1918–1921 działał we Wszechzwiązkowym Leninowskim Komunistycznym Związku Młodzieży (Komsomole), z którego wystąpił razem z grupą kolegów. Po założeniu kółka socjaldemokratycznego w Kijowie aresztowany i zesłany do Odessy. Po wydrukowaniu z kolegą ulotki i rozrzuceniu jej przed giełdą pracy w Odessie skazany administracyjnie na zsyłkę, zbiegł w Kijowie w trakcie etapu z Odessy na Sołowki i przekroczył granicę na Horyniu koło Ostroga, opuszczając nielegalnie ZSRR. Od 1925 rozpoczął w Warszawie działalność w postępowym ruchu wychowawczym, nawiązując m.in. kontakt z Januszem Korczakiem. W 1926 został jego sekretarzem. W 1932 przejął od Korczaka redakcję Małego Przeglądu, który redagował do 1939 r.

Debiutował w 1932 na łamach prasy jako publicysta pod nazwiskiem Jerzy Abramow.

W czasie okupacji działacz podziemia, aresztowany w 1943 r. przez gestapo, do końca wojny przebywał w obozach koncentracyjnych na Majdanku, w Oświęcimiu, Oranienburgu i Bergen-Belsen.

W 1945 ponownie podjął działalność społeczno-wychowawczą. Pracował w Robotniczym Towarzystwie Przyjaciół Dzieci, był redaktorem pisma dla młodzieży Świat Przygód.

Po wojnie rozwinął działalność literacką, odgrywał dużą rolę w życiu i działalności środowiska literackiego, opiekował się Kołem Młodych Pisarzy, od 1964 roku przez dwie kadencje pełnił funkcję prezesa Warszawskiego Oddziału ZLP. W 1964 roku podpisał list pisarzy polskich, protestujących przeciwko listowi 34, wyrażając protest przeciwko uprawianej na łamach prasy zachodniej oraz na falach dywersyjnej rozgłośni radiowej Wolnej Europy, zorganizowanej kampanii, oczerniającej Polskę Ludową. 

Na podstawie powieści Pamiątka z Celulozy Jerzy Kawalerowicz zrealizował film fabularny w dwóch częściach pt. Celuloza i Pod Gwiazdą Frygijską. Na podstawie opowiadania powstał film telewizyjny Kasztelanka. Powieści Newerlego zostały tłumaczone na wiele języków.

W 1947 wstąpił do Polskiej Partii Socjalistycznej, a od 1948 do 1966 należał do Polskiej Zjednoczonej Partii Robotniczej. W geście pomocy dysydentom prześladowanym przez władze PRL fikcyjnie zatrudniał Jacka Kuronia jako swego osobistego sekretarza.

Był żonaty z Barbarą Jarecką (od 14 kwietnia 1931). Ojciec pisarza i dramaturga Jarosława Abramowa-Newerlego.

Nagrody i uhonorowania
1947 – Srebrny Krzyż Zasługi
1950 – nagroda państwowa III stopnia za powieść Archipelag ludzi odzyskanych
1952 – nagroda państwowa I stopnia za powieść Pamiątka z Celulozy
1954 – Order Sztandaru Pracy I klasy
1955 – Medal 10-lecia Polski Ludowej
1959 – Krzyż Komandorski Orderu Odrodzenia Polski
1979 – nagroda I stopnia prezesa Rady Ministrów
Sprawiedliwy wśród Narodów Świata

Twórczość
Powieści i memuary
1948 Chłopiec z Salskich Stepów
1950 Archipelag ludzi odzyskanych
1952 Pamiątka z Celulozy
1960 Leśne Morze
1966 Żywe wiązanie
1978 Rozmowa w sadzie piątego sierpnia, Warszawa, Czytelnik
1985 Za Opiwardą, za siódmą rzeką...'', Warszawa, Czytelnik, ISBN 83-07-01165-5
1986 Wzgórze Błękitnego Snu, Warszawa, Czytelnik, ISBN 83-07-01369-0
1986 Zostało z uczty bogów, Paryż, Instytut Literacki, ISBN 2-7168-0085-5 (pierwsze wydanie)

Ekranizacje i scenariusze filmowe

1957 – Król Maciuś I (scenariusz wg powieści Janusza Korczaka Król Maciuś Pierwszy)
1954 – Pod gwiazdą frygijską
1953 – Celuloza

Zobacz też
literatura polska
literatura dla dzieci i młodzieży



Bibliografia
Igor Newerly, Zostało z uczty bogów
Michał Grynberg, Księga Sprawiedliwych (Book of the Righteous)'', Warsaw, PWN, 1993. (ill., ports., 766 pp.)
Linki zewnętrzne
