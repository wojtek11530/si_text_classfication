Kristina Šmigun-Vähi (ur. 23 lutego 1977 w Tartu) – estońska biegaczka narciarska, 3-krotna medalistka olimpijska, 6-krotna medalistka mistrzostw świata.

Kariera
W latach 1995–1997 sięgnęła po sześć medali mistrzostw świata juniorów, w tym dwa złote. Pierwsze punkty do klasyfikacji Pucharu Świata zdobyła w sezonie 1993/1994. Łącznie odniosła 16 zwycięstw w zawodach pucharowych; dwukrotnie plasowała się w klasyfikacji generalnej Pucharu Świata na 2. miejscu, w obu przypadkach przegrywając jedynie z Norweżką Bente Martinsen Skari (sezonie 1999/2000, sezonie 2002/2003). Ponadto trzy razy była 4. w klasyfikacji Pucharu (1998/1999, 2001/2002, 2004/2005).

Uczestniczyła w sześciu mistrzostwach świata. Pierwszy medal zdobyła na mistrzostwach w Ramsau w 1999 r. – srebro na 15 km techniką dowolną (za Włoszką Stefanią Belmondo). Na tych samych mistrzostwach zdobyła również brąz na 30 km techniką klasyczną. Na mistrzostwach w Val di Fiemme w 2003 r. zdobyła cztery krążki – złoto na 10 km w biegu łączonym, srebra na 15 km techniką klasyczną (ze startu wspólnego) i 10 km techniką klasyczną oraz brąz na 30 km techniką dowolną. Na mistrzostwach świata w Oberstdorfie w 2005 r. nie zdołała zająć miejsca na podium, kończąc rywalizację na 10 km techniką dowolną na 4. pozycji.

Jako olimpijka debiutowała na igrzyskach w Lillehammer w 1994 r., ale zajmowała odległe miejsca, podobnie jak cztery lata później podczas igrzysk w Nagano. Na igrzyskach w Salt Lake City w 2002 r. dwukrotnie zajmowała 7. miejsce – na 15 km techniką dowolną (ze startu wspólnego) i na 30 km techniką klasyczną. Pierwsze medale olimpijskie – złote – zdobyła podczas igrzysk w Turynie w 2006 r., wygrywając bieg łączony na 15 km (2 × 7,5 km) przed Czeszką Kateřiną Neumannovą oraz bieg na 10 km techniką klasyczną przed Norweżką Marit Bjørgen. W 2010 r. na igrzyskach w Vancouver została wicemistrzynią olimpijską w biegu na dystansie 10 km techniką dowolną.

W 2010 r. Kristina Šmigun-Vähi zakończyła karierę. Dużo mniej utytułowaną biegaczką narciarską jest jej młodsza siostra, Katrin, również startująca zarówno w Pucharze Świata, jak i imprezach mistrzowskich (w tym na igrzyskach). Także jej kuzyn Aivar Rehemaa uprawia narciarstwo biegowe.

Życie osobiste
Rodzice Kristiny, ojciec, Anatoli Šmigun, i matka, Rutt Rehemaa, także uprawiali narciarstwo klasyczne. Ojciec do dziś jest jej trenerem.

7 lipca 2007 r. Kristina wyszła za mąż za menedżera sportowego Kristjana-Thora Vähi. W 2008 r. urodziła córkę, Victorię-Kris.

Osiągnięcia
Igrzyska Olimpijskie


Mistrzostwa świata


Puchar Świata
Miejsca w klasyfikacji generalnej
sezon 1993/1994: 60.
sezon 1994/1995: 29.
sezon 1995/1996: 17.
sezon 1996/1997: 13.
sezon 1997/1998: 19.
sezon 1998/1999: 4.
sezon 1999/2000: 2.
sezon 2000/2001: 10.
sezon 2001/2002: 4.
sezon 2002/2003: 2.
sezon 2003/2004: 5.
sezon 2004/2005: 4.
sezon 2005/2006: 17.
sezon 2006/2007: 11.
sezon 2009/2010: 32.

Zwycięstwa w zawodach


Miejsca na podium ==== 


Odznaczenia
Order Białej Gwiazdy I Klasy – 2006
Order Estońskiego Czerwonego Krzyża III Klasy – 2004

Linki zewnętrzne
