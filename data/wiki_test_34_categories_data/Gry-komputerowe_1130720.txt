Altaïr ibn La-Ahad (arab. الطائر ابن لا أحد, aṭ-ṭāʾir ibn lā ʾaḥad) – główny bohater gry komputerowej Assassin's Creed. Imię Altaïr oznacza w języku arabskim „ptak”, nazwisko zaś tłumaczyć można jako „syn nikogo”.

Imię
Altaïr, jako syryjski asasyn, posługuje się imieniem w języku arabskim. Współcześnie oznacza ono po prostu ptaka (الطائر al-ṭāʾir). Na arabskojęzycznej Wikipedii artykuł o ptakach zaczyna się właśnie od słowa "altair". Bardzo powszechne, ale nieprawidłowe jest tłumaczenie jego imienia jako "orzeł" (po arabsku النسر al-Nisr). Być może w przeszłości to słowo oznaczało "orła", ponieważ nazwę gwiazdy Altaira również tłumaczono jako "orła". Motyw orła jest w całej serii gier bardzo powszechny, strój Altaïra przypomina ptasie pióra, kaptur ma kształt dzioba; imię Ezio (asasyn renesansu z gry Assassin's Creed II) podobno także wywodzi się od greckiego słowa związanego ze znaczeniem "orzeł".

Ogólny zarys
Altaïr jest członkiem zakonu asasynów. W grze zabija dziewięciu ludzi związanych z wojną o Ziemię Świętą. Akcja gry rozgrywa się w 1191 roku, podczas trzeciej wyprawy krzyżowej, w Jerozolimie, Akce i Damaszku, w których to miastach przebywają ofiary Altaïra. Między miastami bohater porusza się konno. Korzysta z kilku rodzajów broni, twarz ukrywa w kapturze, jednak wyróżnia się z tłumu z powodu białego habitu. Jego cień w locie przywodzi na myśl orła, świst powietrza kojarzy się z orlim krzykiem, ponadto krój jego szaty przypomina ptasie pióra. Jest przodkiem Desmonda Milesa – człowieka, który we współczesności za pomocą specjalnej maszyny zwanej Animusem, „odtwarza” jego wspomnienia.

Historia
Altaïr jest bardziej spirytystyczny niż religijny; główną tego przyczyną wydają się być jego rodzice: ojciec muzułmanin, matka chrześcijanka. Jego żoną była Maria Thorpe. Jest niesamowicie zdolnym akrobatą, wieloletni trening umożliwił mu dokonywanie rzeczy nieosiągalnych dla zwykłego człowieka. W miarę postępu w grze zdobywa nowe umiejętności i bronie. 

W prologu gry dla gracza dostępne są wszystkie umiejętności bohatera, jednakże po nieudanym zamachu na Roberta de Sablé zostaje zdegradowany do najniższej rangi. Wykonując zlecenia w Ziemi Świętej odzyskuje z czasem swoją dawną rangę. Ofiarami Altaïra jest dziewięć wpływowych osób (zarówno krzyżowców, jak i Saracenów), którzy ciemiężą Ziemię Świętą. W miarę postępu w grze Altaïr odkrywa, że wszystkie jego ofiary były templariuszami, zaś sam zakon templariuszy ma co do Ziemi Świętej szersze plany. Dodatkowymi jego zadaniem jest obrona niewinnych mieszkańców miast, które odwiedza, przed strażnikami, wspinanie się na punkty obserwacyjne, aby zlokalizować odpowiednie miejsca w mieście, a także prowadzenie śledztw mających na celu zebranie informacji o przeciwniku do zlikwidowania.

Pod koniec gry dochodzi do walki z armią Ryszarda Lwie Serce i Roberta de Sablé pod Arsuf. Po zabiciu Roberta król pozwala asasynowi odejść bez walki. Altaïr wraca do Masjafu, by zemścić się na mistrzu swojego zakonu, Al-Mualimie, za zdradę, o której powiedział mu de Sablé. Mimo, że Al-Mualim terroryzuje miasto i nastawia swoich ludzi przeciwko bohaterowi gry, Altaïrowi udaje się pokonać swojego mistrza.

Ekwipunek
Podstawową bronią Altaïra jest ukryte na przedramieniu ostrze, które wysuwa się w miejscu obciętego do połowy serdecznego palca. To z jego pomocą asasyni w czasach Altaïra dokonywali zabójstw swoich celów. Jednak to nie jedyna broń dostępna w grze. Oprócz niej do dyspozycji gracza oddano długi i krótki miecz, noże do rzucania oraz pięści. Te ostatnie, ze względu na to, że są mało skuteczne w walce z uzbrojonym przeciwnikiem, wykorzystuje się głównie do wymuszania zeznań od śledzonych i pobitych osób. W pierwotnych zamierzeniach, co widać w zwiastunie, w grze miała być dostępna kusza, jednak została ona później zamieniona na wspomniane noże do rzucania. 

Przed każdą misją kierownik biura daje Altaïrowi orle pióro, które ma umoczyć we krwi swojej ofiary i dostarczyć z powrotem.

Znacząco zmieniona zbroja, strój, ostrze i miecz Altaïra pojawiają się również w Assassin's Creed II jako nagroda za odnalezienie sześciu pieczęci ukrytych w grobowcach pradawnych asasynów. W odróżnieniu od innych zbroi, nie trzeba jej naprawiać.











