Romeo i Julia (fr. Romeo et Juliette) – pięcioaktowa opera Charles’a Gounoda do libretta Jules'a Barbiera i Michela Carré według tragedii Williama Shakespeare’a. Prapremiera 27 kwietnia 1867 w Teatrze Lirycznym w Paryżu. Polska premiera: w warszawskim Teatrze Wielkim 2 czerwca 1888.

Osoby
Romeo – tenor
Julia – sopran
Merkucjo, przyajciel Romea – baryton
Stefan, paź Romea – sopran, rola spodenkowa
Kapulet, ojciec Julii – bas
Gertuda, niania Julii – mezzosopran
Tybalt, kuzyn Julii – tenor
Ojciec Laurenty, franciszkanin – bas
Książę – bas
Gregorio, sługa Kapuletów – baryton
Benvolio, kuzyn Romea – tenor
Hrabia Parys, narzeczony Julii – baryton
Brat Jan, franciszkanin – bas.

Treść
Miejsce i czas akcji: Werona w XIII wieku.

Akt I
Dom Kapuletów.
Na balu z okazji urodzin Julii, córki Kapuleta, zjawia się zamaskowany Romeo z rodu Montecchich, zwaśnionego z gospodarzami. Nic o sobie nie wiedząc, młodzi poznają się i zakochują w sobie od pierwszego wejrzenia. Zagrożony zdemaskowaniem, Romeo w pośpiechu opuszcza dom wrogów.

Akt II
Pod balkonem Julii w domu Kapuletów oraz w kościele św. Zenona na przedmieściu.
Nocą, pod balkonem Julii zjawia się Romeo. Młodzi wyznają sobie miłość i postanawiają w tajemnicy się pobrać. Zaprzyjaźniony z Romeo franciszkanin Laurenty zgadza się udzielić młodym sekretnego ślubu. Niebawem nadchodzi Julia w towarzystwie swojej niani – Gertrudy – która wraz z bratem Janem będzie ich świadkiem.

Akt III
Na miejskim placu w Weronie.
Krewni Kapuletów atakują Stefana, pazia Romea, który sprowokował ich frywolnymi kupletami. Romeo próbuje powstrzymać zwadę, ale gdy ginie jego kuzyn Tybalt, dobywa szpady i przebija jego zabójcę – Merkucja. W tym momencie nadchodzi Książę i skazuje Romea na wygnanie.

Akt IV
W sypialni Julii. W kościele.
Romeo i Julia święcą swoje gody, a jednocześnie muszą się rozstać. Po jego odejściu w jej sypialni zjawia się Kapulet i nakazuje jej niezwłoczne poślubienie hrabiego Parysa. Ojciec Laurenty dostarcza jej narkotyku, który sprowadzić ma na nią uśpienie, sprawiające wrażenie śmierci. Podczas uroczystości zaślubin z Parysem, Julia osuwa się u stóp ołtarza.

Akt V
W podziemiach grobowca Kapuletów.
Romeo, którego ojcowi Laurentemu nie udało się uprzedzić,  wraca potajemnie do Werony i zjawia się u grobu Julii. Przekonany o jej śmierci, postanawia do niej dołączyć i zażywa truciznę. W tym momencie budzi się ona z letargu. Ich radość z powodu ponownego spotkania jest krótkotrwała. Romeo umiera w jej ramionach, a ona przebija się jego sztyletem.

Bibliografia
Lesław Czapliński „Miłość aż po grób, czyli historia Romea i Julii” (o „Romeo i Julii” Charkles’a Gounoda) w: „W kręgu operowych mitów” Kraków 2003


