Ibrahim Biçaku (ur. 10 września 1905 w Elbasanie, zm. 4 stycznia 1977 w Elbasanie) – polityk albański.

Był synem Aqifa paszy Biçaku, jednego z najbardziej wpływowych polityków w Albanii w latach 20. XX w. Szkołę ukończył w rodzinnej miejscowości, a następnie studiował w Austrii, w szkole handlowej. Ukończył ją, uzyskując dyplom agronoma. Po powrocie do Albanii, już po śmierci ojca zajął się prowadzeniem majątku rodzinnego (m.in. Fabryki Cygar w Elbasanie i kawiarni Flora w Tiranie). Był prawdopodobnie jednym z pierwszych, którzy wprowadzili do Albanii traktory. W latach 1937-1939 i 1943-1944 zasiadał w parlamencie albańskim. 7 września 1944 objął stanowisko premiera rządu kolaboracyjnego i sprawował je do 25 października. Według Juliana Amery'ego jedyną kwalifikacją do objęcia przez Biçaku stanowiska szefa rządu było to, że grywał z niemieckim ambasadorem Schliepem w ping-ponga.

Po przejęciu władzy przez komunistów nie chciał opuścić kraju. Aresztowany 6 grudnia 1944 w Szkodrze. 13 kwietnia 1945 skazany przez Trybunał Specjalny na dożywocie. Karę odbywał w więzieniu w Burrel. Uwolniony w 1962, utrzymywał się, pracując jako zwykły pracownik fizyczny.

Bibliografia
Kastriot Dervishi, Historia e shtetit shqiptar 1912-2005'', Tirana 2006, ISBN 99943-799-3-3











