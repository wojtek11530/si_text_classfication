Antoni Szwojnicki (ur. 3 maja 1891 w Warszawie, zm. wiosną 1940 w Charkowie) – lekarz pediatra, doktor medycyny, pułkownik lekarz Wojska Polskiego.

Biografia
Antoni Szwojnicki urodził się 3 maja 1891 w Warszawie, w rodzinie Antoniego i Marii. W 1908 uzyskał dyplom lekarza. W 1918 był naczelnym lekarzem żandarmerii, a w 1920 podczas wojny z bolszewikami komendantem szpitala. Po zakończeniu wojny został zweryfikowany w stopniu podpułkownika ze starszeństwem z 1 czerwca 1919 i 63. lokatą w korpusie oficerów sanitarnych, grupa lekarzy. Od 1921 zajmował stanowisko starszego lekarza 21 Warszawskiego Pułku Piechoty „Dzieci Warszawy”, pozostając na ewidencji 1 Batalionu Sanitarnego. Wiosną 1928 został przeniesiony z Departamentu Sanitarnego Ministerstwa Spraw Wojskowych do Komendy Placu Warszawa, gdzie zastąpił płk. Marcjana Zienkiewicza na stanowisku naczelnego lekarza garnizonu. W czerwcu 1930 powierzono mu pełnienie obowiązków  komendanta Szpitala Szkolnego Centrum Wyszkolenia Sanitarnego w Warszawie, a później został zatwierdzony na tym stanowisku. W grudniu 1932 został przeniesiony do Korpusu Ochrony Pogranicza na stanowisko szefa sanitarnego. Na pułkownika awansował ze starszeństwem z 1 stycznia 1933 i 2. lokatą w korpusie oficerów sanitarnych, grupa lekarzy. Z dniem 30 czerwca 1934 został przeniesiony w stan spoczynku.

W czasie kampanii wrześniowej 1939 dostał się do sowieckiej niewoli. Przebywał w obozie w Starobielsku. Wiosną 1940 został zamordowany przez funkcjonariuszy NKWD w Charkowie i pogrzebany w Piatichatkach. Od 17 czerwca 2000 spoczywa na Cmentarzu Ofiar Totalitaryzmu w Charkowie.

Postanowieniem nr 112-48-07 Prezydenta RP Lecha Kaczyńskiego z 5 października 2007 został awansowany pośmiertnie do stopnia generała brygady. Awans został ogłoszony 9 listopada 2007 w Warszawie, w trakcie uroczystości "Katyń Pamiętamy – Uczcijmy Pamięć Bohaterów".


Ordery i odznaczenia
Krzyż Niepodległości
Krzyż Walecznych
Złoty Krzyż Zasługi
Medal Pamiątkowy za Wojnę 1918-1921 "Polska Swemu Obrońcy"
Medal Dziesięciolecia Odzyskanej Niepodległości
Medal Międzysojuszniczy „Médaille Interalliée”

Zobacz też
Generałowie i admirałowie II Rzeczypospolitej
Jeńcy polscy w niewoli radzieckiej (od 1939 roku)
Obozy NKWD dla jeńców polskich
zbrodnia katyńska



Bibliografia
Roczniki Oficerskie 1923, 1924, 1928 i 1932.
Dzienniki Personalne Ministra Spraw Wojskowych.
Charków. Księga Cmentarna Polskiego Cmentarza Wojennego, opracowanie zespołowe pod kierunkiem Jędrzeja Tucholskiego, Rada Ochrony Pamięci Walk i Męczeństwa, Oficyna Wydawnicza RYTM, Warszawa 2003, ISBN 83-916663-5-2.

















