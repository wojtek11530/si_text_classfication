Księstwo Warmińskie – księstwo duchowne, istniejące na terytorium dominium biskupstwa warmińskiego. 

Wraz z województwami: pomorskim, malborskim i chełmińskim wchodziło w skład Prus Królewskich Korony Królestwa Polskiego I Rzeczypospolitej.

Władzę absolutną w księstwie sprawowali biskupi warmińscy, którzy będąc zależni bezpośrednio od Stolicy Apostolskiej jako książęta Świętego Cesarstwa Rzymskiego (łac. Sacri Romani Imperii Principes) jako prezydenci senatu Prus Królewskich przewodniczyli obradom sejmów stanów pruskich (sejmików generalnych Prus Królewskich).

Status Księstwa Warmińskiego był na tle podziału terytorialnego I Rzeczypospolitej podobny do Księstwa Siewierskiego. Władzę lokalną w księstwie sprawowali bowiem biskupi warmińscy, a terytorium dominium warmińskiego wchodziło od 1466 na statusie zależnym w skład Korony Królestwa Polskiego. Król Polski zachował pewne wpływy lenne (personalna obsada biskupstwa warmińskiego, zaprzysiężenia wierności państwu polskiemu itd.). 

Zależność ta była jednak wielokrotnie kwestionowana, dopiero po zwycięskiej dla Polski wojnie popiej, zawarto w 1479 tzw. „układ piotrkowski”, w którym potwierdzono wcielenie Księstwa Warmińskiego do Korony, przyznano biskupowi warmińskiemu tytuł radcy królewskiego, przyznano też jego poddanym prawo do oporu, w przypadku, gdyby władca duchowny odmówił zaprzysiężenia wierności państwu polskiemu. Zastrzeżono, że kapituła warmińska wybierze osobę miłą królowi polskiemu. W 1512 („drugi układ piotrkowski”) dodatkowo wzmocniono polską kontrolę nad księstwem, wprowadzając zapis o wyborze biskupa spośród czterech kanoników przedstawionych królowi przez kapitułę. W rzeczywistości władca sam wskazywał swojego kandydata, którego kapituła musiała kreować na swojego kanonika, który zazwyczaj znajdował się potem na pierwszym miejscu listy czterech.

Biskupi warmińscy jako władcy świeccy w Księstwie Warmińskim mieli m.in. prawo do posiadania własnych sił zbrojnych i bicia własnej monety.
Administrację cywilną sprawowali za pośrednictwem burgrabiów, stojących na czele 7 komornictw biskupich i 3 będących w posiadaniu kapituły warmińskiej. Przynależną sobie władzę wojskowa sprawowali na terytorium księstwa wojewodowie malborscy. 

Komornictwa biskupie
Komornictwo braniewskie (Braniewo)
Komornictwo lidzbarskie (Lidzbark Warmiński)
Komornictwo orneckie (Orneta)
Komornictwo dobromiejskie (Dobre Miasto)
Komornictwo jeziorańskie (Jeziorany)
Komornictwo reszelskie (Reszel)
Komornictwo barczewskie (Barczewo)

Komornictwa kapitulne
Komornictwo pieniężnieńskie (Pieniężno)
Komornictwo fromborskie (Frombork)
Komornictwo olsztyńskie (Olsztyn)

Biskupi zwoływali sejmiki warmińskie do Lidzbarka Warmińskiego, do których kompetencji należało zatwierdzanie uchwał podatkowych zapadłych na generale pruskim. Ich obrady poprzedzały zwołane przez burgrabiów zjazdy w komornictwach, na które przybywała warmińska szlachta i wolni chłopi. W 1718 wprowadzono w księstwie stałe podatki na wojsko Rzeczypospolitej i od tego czasu coraz rzadziej zwoływano sejmiki. 

W 1766 wprowadzono nową Ordynację Krajową (niem. Landesordnung), która regulowała ustrój polityczno-gospodarczy Warmii.

Książęta Warmii
1250-1279 Anzelm
1279-1300 Henryk Fleming
1301-1326 Eberhard z Nysy
1327-1328 Jordan
1329-1334 Henryk Wogenap
1337-1349 Herman z Pragi
1350-1355 Jan Belger z Miśni
1355-1373 Jan Stryprock
1373-1401 Henryk Sorbom
1401-1415 Henryk Vogelsang z Lidzbarka
1415-1424 Jan Abezier
1424-1457 Franciszek Kuhschmalz
1457-1458 Eneasz Sylwiusz Piccolomini (późniejszy papież Pius II)
1458-1467 Paweł Legendorf
1468-1489 Mikołaj Tungen
1489-1512 Łukasz Watzenrode
1512-1523 Fabian Tetinger von Lossainen
1523-1537 Maurycy Ferber
1538-1548 Jan Flachsbinder (Jan Dantyszek)
1549-1550 Tiedemann Giese
1551-1579 Stanisław Hozjusz, kardynał
1579-1589 Marcin Kromer
1589-1599 Andrzej Batory, kardynał
1600-1604 Piotr Tylicki (następnie bp włocławski)
1604-1621 Szymon Rudnicki
1621-1633 Jan Olbracht Waza, kardynał (następnie bp krakowski)
1633-1643 Mikołaj Szyszkowski
1643 Jan Karol Konopacki (nominat)
1644-1658 Wacław Leszczyński (następnie prymas)
1659-1677 Jan Stefan Wydżga (następnie prymas)
1679-1687 Michał Stefan Radziejowski (następnie prymas)
1688-1697 Jan Stanisław Zbąski
1698-1711 Andrzej Chryzostom Załuski
1711-1722 Teodor Potocki (następnie prymas)
1724-1740 Krzysztof Andrzej Jan Szembek
1741-1766 Adam Stanisław Grabowski
1766-1772 Ignacy Krasicki (likwidacja księstwa, tylko biskup do 1795)

Zobacz też
Warmiński wójt krajowy






