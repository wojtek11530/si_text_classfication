

Roman Antoni Florer (ur. 14 marca 1888 w Brzeżanach, zm. 6 listopada 1973) – pułkownik pilot Wojska Polskiego.

Życiorys
W 1903 wstąpił do Korpusu Kadetów we Lwowie. Po odbyciu szkolenia i praktyk w wojsku austriackim został w 1907 przydzielony do 45 Pułku Piechoty w Przemyślu. Tam uzyskał pierwszy stopień oficerski. W maju 1914 został skierowany na kurs obserwatorów lotniczych w Wiedniu.

Po wybuchu I wojny światowej dostał przydział jako obserwator na front serbski i włoski w 4 Eskadrze Lotniczej. Na przełomie 1914 i 1915 został skierowany na kurs pilotów do Wiener Neustadt. Po ukończeniu kursu powrócił na front jako pilot w 27 Eskadrze Lotniczej. W czasie jednego z lotów bojowych z pilotem Hassanem Rizą Effendi Pielerem zestrzelił używając pistoletu Mausera samolot włoski. Ze względu na wysokie kwalifikacje na początku 1917 został mianowany dowódcą eskadry i promowany do stopnia kapitana. Po powrocie z frontu objął dowództwo 10 Zapasowej Kompanii Lotnicznej na lotnisku rakowickim w Krakowie.

31 października 1918 poddał się rozkazom gen. Roji i przekazał władzę na lotnisku w ręce por. rez. dr. Zdzisława Dzikowskiego. 1 listopada ponownie objął dowództwo na lotnisku rakowickim, zapobiegając rozgrabieniu sprzętu oraz utracie samolotów.

Od 9 stycznia do 24 marca 1919 dowodził I Grupą Lotniczą w Warszawie. W maju 1919 został komendantem I Niższej Szkoły Pilotów w Krakowie (we wrześniu 1919 dołączyli do niej również uczniowie II Szkoły Pilotów w Warszawie, po jej likwidacji na skutek pożaru sprzętu na lotnisku mokotowskim). Szkoła działała przez okres wojny polsko-bolszewickiej.

W latach 1922-1923 przejął obowiązki komendanta Szkoły Obserwatorów i Strzelców Lotniczych w Toruniu. Wówczas został mianowany podpułkownikiem lotnictwa. W kwietniu 1924 wyznaczono go na stanowisko dowódcy 4 Pułku Lotniczego w Toruniu. 23 maja tego roku wydał pierwszy rozkaz organizacyjny.

W okresie od 1 sierpnia 1925 do 13 kwietnia 1927 był organizatorem i pierwszym komendantem Szkoły Lotnictwa w Grudziądzu. Zachował to stanowisko po przeniesieniu szkoły do Dęblina i przemianowaniu jej na Ośrodek Szkolenia Lotniczego w Dęblinie (obecnie Wyższa Szkoła Oficerska Sił Powietrznych), a także po ponownym jej przeformowaniu – tym razem na Szkołę Podchorążych Lotnictwa w Dęblinie, aż do 1929, kiedy to w stopniu pułkownika przeszedł w stan spoczynku.

Po zakończeniu kariery wojskowej pracował w Drukarni Przemysłowej w Warszawie, później w fabryce drewna. W 1938 opuścił Warszawę i znalazł zatrudnienie w Katowicach w fabryce mydła. Okres okupacji spędził w Warszawie. Pod koniec życia osiedlił się w Gliwicach, gdzie zmarł 6 listopada 1973.

Awanse
podpułkownik – zweryfikowany ze starszeństwem z 1 czerwca 1919
pułkownik – 1 grudnia 1924 ze starszeństwem z 15 sierpnia 1924 i 1 lokatą w korpusie oficerów aeronautyki

Ordery i odznaczenia
Krzyż Srebrny Virtuti Militari
Złoty Krzyż Zasługi (10 listopada 1928)
Polowa Odznaka Pilota (pośmiertnie)
Krzyż Komandorski Orderu Białego Lwa



Bibliografia i źródła
Ku Czci Poległych Lotników Księga Pamiątkowa Praca zbiorowa pod red. mjr. dypl pil. Marjana Romeyki, Warszawa 1933.
Rocznik Oficerski 1924'', Ministerstwo Spraw Wojskowych, Oddział V Sztabu Generalnego Wojska Polskiego, Warszawa 1924, s. 855, 861.
Rocznik Oficerski 1928'', Ministerstwo Spraw Wojskowych, Warszawa 1928, s. 540, 546
Rocznik Oficerski Rezerw 1934'', Biuro Personalne Ministerstwa Spraw Wojskowych, Warszawa 1934, L.dz. 250/mob. 34, s. 347, 1015.


















