Rajmund Baczyński (ur. 10 czerwca 1857 w Krakowie, zm. 7 listopada 1929 w Poznaniu) – tytularny marszałek polny porucznik cesarskiej i królewskiej Armii i generał dywizji Wojska Polskiego.

Życiorys
19 grudnia 1874 roku, po ukończeniu sześciu klas gimnazjum we Lwowie, zaciągnął się na ochotnika do 11 Pułku Ułanów. W latach 1875-1877 uczył się w Korpusie Kadetów we Lwowie, a następnie został oficerem zawodowym oficerem. W latach 1907-1911, w stopniu pułkownika, był dowódcą 90 Pułku Piechoty w Jarosławiu, a później XXIV Brygady Piechoty (12 DP) w Tarnowie. 1 listopada 1911 roku otrzymał awans na stopień generała majora. W październiku 1912 roku został przeniesiony w stan spoczynku.

Po wybuchu I wojny światowej został ponownie powołany do służby. Był dowódcą Legionu Zachodniego oraz przez krótki czas (od 20 sierpnia do 1 października 1914) – tworzonych Legionów Polskich. Sprawował także funkcję generalnego inspektora oddziałów ozdrowieńców, obozów jenieckich, obozów internowania oraz oddziałów zapasowych w rejonie działania korpusu Graz. 29 września 1915 roku awansowany do stopnia tytularnego marszałka polnego porucznika, ostatecznie przeszedł w stan spoczynku w listopadzie 1916 roku.

Dekretem Naczelnego Wodza Józefa Piłsudskiego z 12 grudnia 1918 roku został przyjęty do Wojska Polskiego „z zatwierdzeniem posiadanego stopnia generała dywizji i zaliczony do I rezerwy”. Do służby czynnej nie został powołany. Zamieszkał w Poznaniu. Zmarł tam 7 listopada 1929 roku.





Bibliografia
Wacław Lipiński, Polski Słownik Biograficzny, t. 1, Polska Akademia Umiejętności – Skład Główny w Księgarniach Gebethnera i Wolffa, Kraków 1935
Wiktor Krzysztof Cygan, Słownik biograficzny oficerów Legionów Polskich, tom I, Warszawa 1992
Piotr Stawecki, Słownik biograficzny generałów Wojska Polskiego 1918-1939'', Warszawa 1994, s. 71-72, ISBN 83-11-08262-6, 
Jan Rydel, W służbie cesarza i króla: generałowie i admirałowie narodowości polskiej w siłach zbrojnych Austro-Węgier w latach 1868-1918'', Księgarnia Akademicka, Kraków 2001, s. 184-185, ISBN 83-7188-235-1
Antonio Schmidt-Brentano, Die k. k. bzw. k. u. k. Generalität 1816-1918'', Wiedeń 2007








