



EgyptAir (arab. مصر للطيران, Miṣr liṬ-Ṭayarān) – narodowe linie lotnicze Egiptu z siedzibą w Kairze. Jest to największa linia lotnicza w Afryce. Oferuje około 75 połączeń z Europą, Afryką, Bliskim Wschodem, Azją, Ameryką Północną i Południową. Głównym portem lotniczym jest port lotniczy w Kairze. EgyptAir są członkiem Arab Air Carriers Organization, a od 11 lipca 2008 roku również pełnoprawnym członkiem sojuszu Star Alliance. Główna kwatera linii znajduje się w budynku administracyjnym EgyptAir na lotnisku w Kairze. 

Logiem linii jest Horus, w mitologii egipskiej przedstawiany pod postacią sokoła lub człowieka z głową sokoła. Linie wybrały go jako swoje logo ze względu na to, iż jest on antycznym symbolem "skrzydlatego boga Słońca". 

Charakterystyka
EgyptAir jest przedsiębiorstwem państwowym ze specjalnym prawem zezwalającym na zarządzanie firmą tak, jakby była przedsiębiorstwem prywatnym, bez ingerencji rządu. Firma nie otrzymuje wsparcia finansowego ze strony egipskiego rządu. W 2002 roku linie przeszły gruntowną reorganizację, w trakcie której przedsiębiorstwo ze spółki państwowej stało się spółką holdingową wraz ze spółkami zależnymi. Reorganizacja zbiegła się z powstaniem egipskiego Ministerstwa Lotnictwa Cywilnego oraz nową strategią rządu polegającą na modernizacji i podnoszeniu standardu własnych lotnisk. Linie otrzymały prawo do do pracy bez żadnej ingerencji ze strony rządu i obowiązek samofinansowania bez rządowego wsparcia. 

EgyptAir jest właścicielem EgyptAir Express i Air Sinai. Ma również udziały w dwóch innych liniach lotniczych: Air Cairo (60%) oraz Smart Aviation Company (20%). W czerwcu 2007 roku spółka zatrudniała 20 734 pracowników, z czego 7 600 pracuje w liniach lotniczych EgyptAir (linie lotnicze są zależne od spółki).

W 2004 roku linie lotnicze jako pierwsze w Afryce otrzymały certyfikat IOSA, natomiast w 2006 roku brytyjski doradca do spraw lotnictwa Skytrax ocenił linie jako trzygwiazdkowe (''"3 Star Quality Certified Airline"''). 

Linie otworzyły swoją regionalną spółkę zależną, EgyptAir Express, posiadające samoloty Embraer 170. Przewoźnik zapewnia połączenia z Kairem, Szarm asz-Szajch, Hurghadą, Luksorem, Asuanem, Marsa Alam, Abu Simbel i Aleksandrią w celu uzupełnienia sieci połączeń EgyptAir. W 2009 roku linie otrzymały ostatnie 12 samolotów Embraer 170. 

EgyptAir Holding Company odnotowała stały wzrost przychodów, zarabiając 170 mln. USD w roku finansowym 2007/08. Wynik wzmacniają aktywa o łącznej wartości 3,8 mld. USD. Rok finansowy dla spółki trwa od lipca do czerwca przyszłego roku. W roku finansowym kończącym się 31 lipca 2007 roku EgyptAir osiągnął rekordowe roczne przychody 1,143 mld. USD. W porównaniu z poprzednim rokiem przychody wzrosły o 14%. 

Na początku 2007 roku EgyptAir we współpracy z egipskim Ministerstwem Lotnictwa Cywilnego oraz Egipską Spółką Holdingową dla Portów Lotniczych i nawigacji Powietrznej utworzył nowe linie lotnicze - Smart Aviation Company z siedzibą na lotnisku w Kairze. 

16 października 2007 roku zarząd główny Star Alliance zaakceptował EgyptAir jako przyszłego członka sojuszu. Po okresie dziewięciu miesięcy od akceptacji (rekordowy czas dla linii oczekujących na przyjęcie do sojuszu), 11 lipca 2008 roku po ceremonii w Kairze linie stały się oficjalnie 21 członkiem sojuszu Star Alliance. 

W 2009 roku w związku z otwarciem nowego terminalu na kairskim lotnisku wszystkie operacje lotnicze linii zostały przeniesione do nowego budynku - Terminalu 3. Zgodnie z zasadą ''"ruch pod jednym dachem"'' pozostali członkowie Star Alliance również się tam przenieśli. Rok później EgyptAir przeniosło swoje operacje lotnicze z portu lotniczego w Aleksandrii do nowo wybudowanego portu lotniczego Borg El Arab.  

10 marca 2010 roku linie odebrały swój największy samolot - Boeing 777-300ER, który jest w stanie zabrać na pokład 346 pasażerów. Jest to pierwszy samolot w EgyptAir, który jest wypożyczony (od GECAS). Pozostałe maszyny są własnością Linii lotniczych. Samolot obsługiwał nowo otwarte połączenia do Londynu i Tokio od 31 października 2010. W sierpniu EgyptAir otrzymały również kolejne nowe samoloty Airbus A330-300, które od 1 września zastąpiły Boeingi 777-300ER na trasie do Londynu.

Przewoźnik jest członkiem-założycielem Arabesk Airline Alliance i Arab Air Carriers Organization.

EgyptAir Holding Company
EgyptAir Holding Company została założona w 2002 roku. W jej skład wchodzi siedem spółek, następne dwie weszły w skład kompanii później:
EgyptAir Airlines
EgyptAir Maintenance & Engineering
EgyptAir Ground Services
EgyptAir Cargo
EgyptAir In-flight Services
EgyptAir Tourism & Duty Free Shops
EgyptAir Medical Services
EgyptAir Supplementary Industries Company (założona w 2006 roku)
EgyptAir Express (wystartowała w czerwcu 2007 roku)

Trzej przewoźnicy (EgyptAir, EgyptAir Cargo i EgyptAir Express) operują pod tym samym znakiem Lotniczej Kontroli Operacyjnej (AOC), ale są zarządzane osobno i prowadzą własne rachunki zysków i strat. 

Udziały
Linie lotnicze mają swoje udziały w:
Air Cairo (60%)
Smart Aviation Company (13,33%)
Air Sinai (100%)
Egypt Aero Management Service (50%)
LSG Sky Chefs Catering Egypt (70%)
Civil Aviation Finance and Operating Leases - "CIAF-Leasing" (nieznane)

Linie partnerskie
Poza liniami lotniczymi będącymi członkami sojuszu Star Alliance, EgyptAir podpisał współpracę z następującymi linami (stan na styczeń 2011):
Gulf Air
Malaysia Airlines
Tunisair
Yemenia

Flota
Flota EgyptAir składa się z poniższych samolotów (stan na styczeń 2013)


Wypadki i katastrofy
1 października 1956 roku samolot Vickers Viscount został zniszczony podczas nalotu samolotów English Electric Canberra z 12 szwadronu RAF podczas operacji "Muszkieter"
29 września 1960 roku samolot Vickers Viscount rozpadł się w powietrzu i rozbił ok. 27.5 km od Elby; zginęli wszyscy pasażerowie (23 osoby)
27 lipca 1963 roku samolot de Havilland Comet spadł do morza podczas podchodzenia na lotnisku w Bombaju; zginęli wszyscy pasażerowie (62 osoby)
23 lutego 1964 roku samolot Vickers Viscount został uszkodzony podczas lądowania na lotnisku w Bejrucie
19 marca 1972 roku lot 793 EgyptAir rozbił się w górach podczas podejścia do portu lotniczego w Aden w Jemenie; zginęli wszyscy pasażerowie i załoga (30 osób)
29 stycznia 1973 roku samolot Ił-18 uderzył w góry Pentadaktylos w trakcie podejścia do międzynarodowego lotniska w Nikozji na Cyprze, zginęły wszystkie osoby na pokładzie (7 członków załogi i 30 pasażerów)
25 grudnia 1976 roku lot EgyptAir 864 rozbił się o kompleks przemysłowy w Bangkoku w Tajlandii; zginęło 20 z 52 osób w samolocie i 72 osoby na ziemi
23 listopada 1985 roku lot EgyptAir 648 obsługiwany przez samolot Boeing 737 został porwany na lotnisko na Malcie przez trzech mężczyzn z grupy terrorystycznej Abu Nidala; po kilku godzinach negocjacji, wojska egipskie przypuściły szturm na samolot i rozpoczęli walkę z porywaczami, którzy rzucili kilka granatów i zabili pięciu pasażerów z Izraela i jednego Amerykanina; samolot został poważnie uszkodzony wskutek eksplozji i pożaru; zginęło dwóch z sześciu osób załogi i 59 z 90 pasażerów
31 października 1999 roku lot EgyptAir 990 obsługiwany przez samolot Boeing 767 runął do Atlantyku niedaleko Nantucket w Massachusetts; zginęli wszyscy na pokładzie (217 osób)
7 maja 2002 roku lot EgyptAir 843 obsługiwany przez samolot Boeing 737-500 rozbił się podczas podejścia do lądowania na lotnisku w Tunisie w czasie ulewnego deszczu, mgły i burzy piaskowej; zginęło 15 z 64 osób na pokładzie







