Tícia Gara (ur. 25 października 1984 w Budapeszcie) – węgierska szachistka, arcymistrzyni od 2002 roku.

Kariera szachowa
Wielokrotnie zdobywała medale mistrzostw Węgier juniorek w różnych kategoriach wiekowych, w tym złote w latach 1994 (do 10 lat), 1997 (do 14 lat) oraz 1998 (do 14 lat). Była również wielokrotną reprezentantką kraju na mistrzostwach świata i Europy juniorek, zdobywając cztery medale: srebrny (1998, Mureck, ME do 14 lat) oraz trzy brązowe (1994, Băile Herculane, ME do 10 lat; 1995, Verdun, ME do 12 lat i 1998, Oropesa del Mar, MŚ do 14 lat). W 2001 i 2007 r. dwukrotnie wystąpiła w narodowej reprezentacji na drużynowych mistrzostwach Europy. Była również dwukrotną (2006, 2007) indywidualną mistrzynią Węgier.

W 2001 r. podzieliła II m. w otwartym turnieju Budapest Spring. W 2002 r. powtórzyła to osiągnięcie w turnieju First Saturday IM A (również w Budapeszcie).

Najwyższy ranking w dotychczasowej karierze osiągnęła 1 lipca 2001 r., z wynikiem 2381 punktów zajmowała wówczas 57. miejsce na światowej liście FIDE, jednocześnie zajmując 5. miejsce wśród węgierskich szachistek.



Bibliografia
ChessBase Megabase 2008
Linki zewnętrzne
