PWS-52''' — polski samolot sportowy skonstruowany w 1930 w Podlaskiej Wytwórni Samolotów, zbudowany w jednym egzemplarzu.

Historia
Samolot został zaprojektowany w latach 1929-1930 w Podlaskiej Wytwórni Samolotów, z własnej inicjatywy fabryki, jako jeden z kilku samolotów przeznaczonych specjalnie do uczestnictwa w Międzynarodowych Zawodach Samolotów Turystycznych Challenge 1930 (ponadto PWS-8, PWS-50, PWS-51). Projekt opracowali inż. Zbysław Ciołkosz i inż. Antoni Uszacki. Prototyp zbudowano i oblatano na początku lipca 1930 w Białej Podlaskiej (pilot Franciszek Rutkowski). Koncepcja samolotu - zastrzałowego górnopłata - była wzorowana na samolocie de Havilland 80 Puss Moth. 

Użycie i modyfikacje
Samolot ze znakami rejestracyjnymi SP-ADD, wziął udział w zawodach Challenge 1930 w lipcu 1930, pilotowany przez pilota fabrycznego PWS Franciszka Rutkowskiego. Został on jednak wywrócony przez wiatr na plecy i uszkodzony na lotnisku w Reims.

Po remoncie zmieniono kształt steru kierunku. W dniach 24 września – 6 października 1930 Józef Lewoniewski zajął na nim 4. miejsce w III Krajowym Konkursie Awionetek. Wysunął on następnie pomysł przeróbki PWS-52 na samolot rajdowy do lotu dookoła świata. W 1931 samolot zmodyfikowano w wytwórni, dodając w tylnym bagażniku duralowy zbiornik na 368 l paliwa i z przodu kadłuba zbiornik na 55 litrów, ponadto na miejscu obok pilota można było zamontować zbiornik pojemności 168 l. Łącznie z istniejącym zbiornikiem w baldachimie płata o pojemności 170 l (normalnie zabierano tam 90 l paliwa), zapas paliwa mógł wynosić łącznie 760 l. Wzmocniono konstrukcję samolotu, zmieniono konstrukcję usterzenia, a silnik wymieniono na mocniejszy Gipsy III (moc nominalna 120 KM), z cylindrami w układzie wiszącym, co zmieniło nieco i unowocześniło sylwetkę samolotu. Samolot wyposażono w radiostację, mógł też zabierać nadmuchiwaną łódkę.

15 sierpnia 1931 na zmodyfikowanym PWS-52 Józef Lewoniewski wykonał lot dookoła Polski bez lądowania, z jednym pasażerem, pokonując 1755 km w 12 godzin 35 minut. 1 września 1931 wykonał na nim lot z Warszawy do Salonik i z powrotem (2700 km). Miał to być lot bez lądowania, lecz z powodu awarii iskrownika lądował dwukrotnie, na Węgrzech i w Grecji. Z powodu braku funduszy wytwórni PWS zrezygnowano z użycia samolotu do lotu dookoła świata.

W 1933 samolot został przekazany Ministerstwu Komunikacji, lecz przez kilka lat był nie używany. W 1937 został kupiony przez Z. Przeorskiego z Klubu Lotniczego PWS, który wymontował dodatkowe zbiorniki i używał do lotów sportowych. W 1939 samolot został rozbity podczas lotu treningowego.


Bibliografia
Andrzej Glass, Polskie konstrukcje lotnicze 1893-1939'', WKiŁ, Warszawa 1977, s.188-190

Linki zewnętrzne
