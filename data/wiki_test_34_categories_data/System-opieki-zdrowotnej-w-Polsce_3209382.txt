Leopold Łojek (ur. 13 stycznia 1897 w Tule, zm. wiosną 1940 w Katyniu) – polski lekarz, doktor nauk medycznych, major służby zdrowia Wojska Polskiego, ofiara zbrodni katyńskiej.

Życiorys
Urodził się jako syn Adama (zm. 1942) i Franciszki (zm. 1937), z domu Bal. Miał pięcioro rodzeństwa.

W listopadzie 1918 wstąpił do Wojska Polskiego. Po odzyskaniu przez Polskę niepodległości brał udział w wojny polsko-bolszewickiej 1920. Absolwent Wydziału Lekarskiego Uniwersytetu Warszawskiego z tytułem doktora nauk medycznych. Służył w 1 Pułku Szwoleżerów w Centrum Wyszkolenia Sanitarnego, pełnił funkcję ordynatora w 1 Szpitalu Okręgowym w Warszawie. 

Został awansowany do stopnia kapitana w Korpusie Oficerów Sanitarnych Lekarzy ze starszeństwem z 15 sierpnia 1924 (w 1928 był zweryfikowany z lokatą 24). W 1928 był przydzielony do 1 Pułku Szwoleżerów. Został awansowany do stopnia majora 1 stycznia 1933.

Po wybuchu II wojny światowej 1939 i agresji ZSRR na Polskę z 17 września 1939, został aresztowany przez Sowietów. Był przetrzymywany w obozie w Kozielsku. W tym czasie nadsyłał korespondencję do bliskich w Warszawie. Wiosną 1940 został przetransportowany do Katynia i rozstrzelany przez funkcjonariuszy Obwodowego Zarządu NKWD w Smoleńsku oraz pracowników NKWD przybyłych z Moskwy na mocy decyzji Biura Politycznego KC WKP(b) z 5 marca 1940. Został pochowany na terenie obecnego Polskiego Cmentarza Wojennego w Katyniu, gdzie w 1943 jego ciało zidentyfikowano podczas ekshumacji prowadzonych przez Niemców pod numerem 3298. Przy zwłokach Leopolda Łojka zostały odnalezione m.in. trzy pocztówki nadane przez żonę z Warszawy, dyplom doktorski. 

Jego żoną od 1926 była Eugenia, z domu Juszko (1896-1971), z którą miał synów Jerzego (1932-1986, historyk) i Tadeusza (1935-2009). Jerzy Łojek zajmował się zbrodnią katyńską i publikował na ten temat; jego żona Bożena Mamontowicz-Łojek została działaczką i prezesem Polskiej Fundacji Katyńskiej oraz założycielką Warszawskiej Rodziny Katyńskiej, zginęła 10 kwietnia 2010 w katastrofie polskiego samolotu Tu-154M w Smoleńsku, w drodze na obchody 70. rocznicy zbrodni katyńskiej.

Upamiętnienie
5 października 2007 roku Minister Obrony Narodowej Aleksander Szczygło mianował go pośmiertnie do stopnia podpułkownika. Awans został ogłoszony 9 listopada 2007 roku, w Warszawie, w trakcie uroczystości „Katyń Pamiętamy – Uczcijmy Pamięć Bohaterów”.

Leopold Łojek został uhonorowany inskrypcją pamiątkową na grobowcu rodzinnym na cmentarzu Powązkowskim w Warszawie.

Przy Zespole Szkół Zawodowych nr 2 im. 5 Pułku Ułanów Zasławskich w Ostrołęce został zasadzony Dąb Pamięci honorujący Leopolda Łojka.

Odznaczenia
Krzyż Walecznych

Zobacz też
Jeńcy polscy w niewoli radzieckiej (od 1939 roku)



Bibliografia
