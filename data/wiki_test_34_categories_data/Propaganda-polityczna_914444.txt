Brązowy żołnierz (est. Pronkssõdur) − pomnik żołnierza sowieckiego w Tallinnie, właściwie Pomnik Wyzwolicieli Tallinna (est. Tallinna vabastajate monument, ros. Монумент освободителям Таллина). Monument stał w centrum Tallinna w latach 1947-2007.

Zaprojektowany przez estońskiego rzeźbiarza Enna Roosa, został odsłonięty 22 września 1947, w trzecią rocznicę wyzwolenia przez wojsko Związku Radzieckiego Tallinna od okupacji niemieckiej. Składał się on z bryły przypominającej mastabę oraz ok. dwumetrowej figury żołnierza w mundurze Armii Czerwonej. Był on zlokalizowany na Wzgórzu św. Antoniego Tõnismägi, przy zbiorowej mogile zawierającej szczątki kilkunastu sowieckich żołnierzy poległych w 1944 roku. 

26 kwietnia 2007 władze Tallinna rozpoczęły ekshumację szczątków żołnierzy, które miały być przeniesione, wraz z pomnikiem na cmentarz wojskowy. Wywołało to, prawdopodobnie inspirowane z Rosji, protesty rosyjskiej mniejszości narodowej (około 25% mieszkańców Estonii), które, po interwencji policji, przerodziły się w zamieszki. Brało w nich udział ok 1500 osób, zginęła 1 osoba (pchnięty nożem 20-letni Rosjanin), rannych zostało 44 demonstrantów i 13 policjantów, 300 osób aresztowano. 27 kwietnia 2007 nad ranem pomnik został zdemontowany i przeniesiony na nowe miejsce, gdzie został odsłonięty 8 maja 2007. Wydarzenia te doprowadziły do pogorszenia stosunków dyplomatycznych pomiędzy Rosją a Estonią. 

Analogiczne przeniesienie pomnika i grobów żołnierzy miało miejsce 18 kwietnia 2007 roku w podmoskiewskich Chimkach, ta akcja uzyskała zgodę lokalnych organizacji kombatanckich lecz wywołała protesty ze strony Partii Komunistycznej, grupa młodzieży ze skrajnie lewicowej organizacji młodzieżowej (ros. Ленинский коммунистический союз молодёжи Российской Федерации, Leninowski komunistyczny związek młodzieży Federacji Rosyjskiej) została zatrzymana jeszcze przed przybyciem na miejsce planowanej akcji protestu.

Zobacz też

Pomnik z Lihuli

 




