Teenagent – polska gra przygodowa, stworzona przez Metropolis Software, wydana w lutym 1995 roku. Głównymi twórcami gry byli Adrian Chmielarz i Grzegorz Miechowski.

W 1996 miała miejsce premiera nowej wersji pt. Nowy Teenagent (dialogi mówione, wydanie na CD). Była to jedna z pierwszych polskich gier PC (wydana również wersja na Amigę) wydanych na CD (pierwsze wydanie na 3 dyskietkach). Sterowanie, podobnie jak w innych grach przygodowych, odbywa się przy pomocy myszy (istnieje także opcjonalna możliwość kontroli poprzez klawiaturę).

Fabuła
Głównym bohaterem gry jest Marek Hopper, tytułowy nastoletni agent, który całkowicie przypadkowo dostaje zadanie rozwiązania zagadki tajemniczego zniknięcia złota z głównych europejskich banków. Akcja gry rozgrywa się w trzech lokacjach – w obozie szkoleniowym RGB, wiosce oraz posiadłości Jana Ciągwy, głównego czarnego charakteru w grze.

Postacie
Marek Hopper (ang. Mark Hopper) – tytułowy agent, nie pozbawiony humoru nastolatek, który przypadkiem zostaje zatrudniony do rozwikłania zagadki zniknięcia złota. Nie ukrywa zainteresowania do płci przeciwnej, mimo że jest w stosunku do niej nieśmiały. 
Naczelnik RGB (ang. Head of RGB) – to on za pomocą wróżki wyszukuje głównego bohatera, wprowadza go w problem oraz przydziela do obozu szkoleniowego. Jak sam przyznaje, nie wierzy, że uda się Hopperowi rozwiązać zagadkę znikającego złota.
Kapitan (ang. Captain) – kapitan służb RGB, przeprowadza głównego bohatera przez testy uprawniające do bycia agentem. 
Anna (ang. Anne) – sympatia bohatera. 
Jan Ciągwa (ang. John Note) – główny czarny charakter gry, stoi za kradzieżą złota. Żyje w swojej nowoczesnej posiadłości pośrodku wioski, do której przybywa bohater.

Nowy Teenagent
Mówione dialogi zostały podłożone przez redaktorów polskiego pisma Secret Service (Gulash jako Marek Hopper, Martinez, Wicik i Alex).

Dostępność gry
Fizyczne nośniki z grą nie są już dostępne w sprzedaży, nie przewiduje się także wydania poprawek do niej. Może być jednak legalnie i za darmo pobrana w wersji na komputery z systemem operacyjnym z rodziny Microsoft Windows. Anglojęzyczna wersja gry dostępna jest za darmo dla zarejestrowanych użytkowników portalu GOG.com. Od 12 października 2012 gra jest dostępna w polskiej wersji językowej na portalu cdp.pl.













