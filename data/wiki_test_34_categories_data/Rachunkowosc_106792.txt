Plan kont to układ kont przyjęty w podmiocie gospodarczym w celu uporządkowania ewidencji operacji gospodarczych, uwzględniający przepisy prawa oraz potrzeby zarządzających.

Wzorcowy plan kont


Plany kont są często do siebie podobne w różnych przedsiębiorstwach, choć formalnie nie ma takiej konieczności. Podobieństwa planów kont wynikają raczej z faktu, że większość księgowych przy jego tworzeniu posiłkuje się wzorcowymi planami kont dostępnymi w rozmaitych publikacjach fachowych, adaptując wzorzec do potrzeb jednostki gospodarczej.

Zakładowy plan kont
Zakładowy plan kont to formalny dokument, będący częścią systemu księgowego, który ma obowiązek posiadać i stosować każda osoba prawna oraz inne podmioty gospodarcze, które zgodnie z Ustawą o rachunkowości muszą prowadzić pełną księgowość finansową.

Zakładowy plan kont zawiera spis wewnętrznych numerów kont przedsiębiorstwa i ustala zasady księgowania na tych kontach wszelkich operacji finansowych, które mogą wydarzyć się w wyniku jego działalności.

Plan kont musi spełniać formalne wymogi ustalone w Ustawie o rachunkowości. Sporządza go zwykle główny księgowy i przedstawia do akceptacji kierownikowi jednostki.




