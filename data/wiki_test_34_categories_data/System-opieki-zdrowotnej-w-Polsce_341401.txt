Uniwersytet Medyczny im. Piastów Śląskich we Wrocławiu – szkoła wyższa o profilu medycznym z siedzibą we Wrocławiu, zajmująca się kształceniem lekarzy różnych specjalności oraz szeroko pojętego personelu medycznego (farmaceutów, pielęgniarki, położne, fizjoterapeutów, menedżerów ochrony zdrowia i in.), prowadząca działalność dydaktyczną, naukową i kliniczną.

Mimo że w obecnym kształcie istnieje od 1950 roku, tradycje kształcenia medycznego sięgają aż po rok 1811, kiedy to z połączenia dwóch uczelni, wrocławskiej Akademii Leopoldyńskiej i frankfurckiej Viadriny powstał Uniwersytet Wrocławski, w skład którego wszedł m.in. Wydział Medycyny. Powołanie osobnej uczelni nastąpiło w roku 1950 po decyzji ówczesnych władz państwowych o rozdziale wydziałów medycznych od uniwersytetów.

Według ogólnoświatowego rankingu szkół wyższych Webometrics Ranking of World Universities ze stycznia 2013, opracowanego przez hiszpański instytut Consejo Superior de Investigaciones Científicas uczelnia zajmuje 1. miejsce w Polsce wśród uniwersytetów medycznych, a na świecie 1466. pośród wszystkich typów uczelni.

Historia
W dniu 24 sierpnia 1945 roku utworzono we Wrocławiu Uniwersytet i Politechnikę. Jednym z 6 wydziałów Uniwersytetu był Wydział Lekarski. W roku 1945/46 Wydział Lekarski posiadał 26 katedr (w tym 3 na Oddziale Farmaceutycznym), którymi kierowało 21 profesorów i docentów, przybyłych głównie z Uniwersytetu Jana Kazimierza we Lwowie. Przyjęto 529 studentów, w tym 444 na pierwsze 3 lata nauczania medycyny i 85 na pierwszy rok nauczania farmacji.

W 1950 roku podzielono Uniwersytet i Politechnikę. Utworzono wówczas Akademię Medyczną początkowo funkcjonującą pod nazwą Akademia Lekarska, która objęła Wydział Lekarski i Wydział Farmaceutyczny utworzony z dotychczasowego Oddziału Farmaceutycznego. W pierwszym roku swego istnienia, Akademia posiadała 36 katedr i 3 zakłady zatrudniające 23 profesorów, 5 docentów i 8 zastępców profesora.

W latach 1970-1972 wprowadzono nową organizację szkół wyższych w Polsce. W Akademii Medycznej we Wrocławiu powołano 12 instytutów (10 na Wydziale Lekarskim i 2 na Wydziale Farmaceutycznym), które objęły dotychczasowe katedry. W roku 1979/80 Akademia miała 3 wydziały: Wydział Lekarski z Oddziałem Stomatologicznym, Wydział Farmaceutyczny z Oddziałem Analityki Medycznej i nowo utworzony Wydział Pielęgniarski. W skład tych wydziałów wchodziło 13 instytutów obejmujących 43 zakłady, 37 klinik i 12 samodzielnych pracowni. Akademia zatrudniała 43 profesorów, 101 docentów i 844 pomocniczych pracowników naukowych. W 1981 roku rozwiązano instytuty, przywracając poprzednią strukturę opartą na katedrach.

W czerwcu 1992 w Uczelni utworzono Wydział Lekarski Kształcenia Podyplomowego. W ramach tego Wydziału w styczniu 1994 roku powstał Zakład Medycyny Rodzinnej. W marcu 1994 Minister Zdrowia i Opieki Społecznej powołał na bazie Zakładu Medycyny Rodzinnej Regionalny Ośrodek Kształcenia Lekarza Rodzinnego obejmujący zasięgiem województwa: jeleniogórskie, legnickie, wałbrzyskie, wrocławskie i zielonogórskie.




Równolegle z działalnością dydaktyczną AM rozwija działalność naukową i kliniczną. W wielu dziedzinach uzyskano znakomite wyniki. W dniu 12 lutego 1958 roku prof. W. Bross wykonał pierwszą w Polsce operację na otwartym sercu, a 31 marca 1966 roku pierwszą operację przeszczepienia nerki od żywego dawcy. Były to wówczas osiągnięcia o znaczeniu europejskim. III Klinika Chirurgii, kierowana przez prof. Z. Jeziorę, w latach sześćdziesiątych i siedemdziesiątych wyspecjalizowała się w operacjach wytwórczych przełyku, uzyskując czołowe miejsce w kraju. Ponadto prace z zakresu mikrobiologii (L. Hirszfeld), biochemii i enzymologii (Z. Albert, T. Baranowski, E. Szczeklik, M. Orłowski i A. Szewczuk), w ektrokardiografii przestrzennej (H. i Z. Kowarzykowie), bakteriologii (S. Ślopek), patologii ciąży i płodu (H. Hirszfeldowa), chirurgii doświadczalnej (W. Bross), chemii leków (B. Bobrański) zostały wyróżnione nagrodami państwowymi.

Obecnie Uniwersytet Medyczny uczestniczy w wielu badaniach dotyczących najważniejszych potrzeb kraju i regionu w zakresie ochrony zdrowia i ochrony środowiska. Jest największym ośrodkiem specjalistycznego leczenia chorych z Dolnego Śląska, Opolszczyzny i Ziemi Lubuskiej. Od wielu lat uczelnia współpracuje też z przemysłem dolnośląskim, szczególnie istotne są badania dotyczące stanu zdrowia populacji zagłębia węglowego w województwie wałbrzyskim i zagłębia miedziowego w województwie legnickim. Prace te mają istotne znaczenie w profilaktyce chorób zawodowych i popularyzacji ochrony środowiska. W dniu 10 sierpnia 2012 Prezydent Bronisław Komorowski podpisał ustawę o nadaniu Akademii Medycznej im. Piastów Śląskich we Wrocławiu nazwy Uniwersytet Medyczny im. Piastów Śląskich we Wrocławiu z datą wejścia w życie 25 sierpnia 2012 roku.

Władze
Jego Magnificencja Rektor prof. dr hab. Marek Ziętek
Prorektor ds. Nauki prof. dr hab. Zygmunt Grzebieniak
Prorektor ds. Dydaktyki prof. dr hab. Michał Jeleń
Prorektor ds. Klinicznych prof. dr hab. Romuald Zdrojowy
Prorektor ds. Rozwoju Uczelni prof. dr hab. Jacek Szepietowski

Poczet rektorów
Zygmunt Albert (1950 – 1954)
Antoni Falkiewicz (1954 – 1957)
Bogusław Bobrański (1957 – 1962)
Aleksander Kleczeński (1962 – 1965)
Tadeusz Baranowski (1965 – 1968)
Leonard Kuczyński (1968 – 1972)
Stanisław Iwankiewicz (1972 – 1978)
Eugeniusz Rogalski (1978 – 1981)
Marian Wilimowski (1981 – 1984, 1984 – 1987)
Bogdan Łazarkiewicz (1987 – 1990)
Zbigniew Knapik (1990 – 1993)
Jerzy Czernik (1993 – 1999)
Leszek Paradowski (1996 – 2005)
Ryszard Andrzejak (od 2005, zawieszony w 2010, złożył dymisję w kwietniu 2011)
Marek Ziętek (p.o. od 2010 do kwietnia 2011)
Jerzy Rudnicki (p.o. od kwietnia do maja 2011)
Marek Ziętek (od 2011)

Wydziały i kierunki kształcenia
Obecnie uczelnia daje możliwość podjęcia nauki na dziesięciu kierunkach I i II stopnia oraz jednolitych studiach magisterskich prowadzonych w ramach czterech wydziałów, a także studia podyplomowe w ramach osobnego wydziału:

Wydział Lekarski
kierunek Lekarski
Wydział posiada uprawnienia do nadawana stopnia doktora i doktora habilitowanego nauk medycznych w zakresie medycyny i w zakresie biologii medycznej.

Wydział Lekarsko-Stomatologiczny
kierunek Lekarsko-dentystyczny
Wydział posiada uprawnienia do nadawana stopnia doktora i doktora habilitowanego nauk medycznych w zakresie stomatologii.

Wydział Farmaceutyczny z Oddziałem Analityki Medycznej
Farmacja
Analityka medyczna
Wydział posiada uprawnienia do nadawana stopnia doktora i doktora habilitowanego w zakresie nauk farmaceutycznych.

Wydział Nauk o Zdrowiu (do 2008: Zdrowia Publicznego)
Pielęgniarstwo
Położnictwo
Fizjoterapia
Zdrowie publiczne
Ratownictwo medyczne
Dietetyka
Wydział posiada uprawnienia do nadawana stopnia doktora w zakresie medycyny.

Wydział Lekarski Kształcenia Podyplomowego
Wydział posiada uprawnienia do nadawana stopnia doktora i doktora habilitowanego nauk medycznych w zakresie medycyny oraz stopnia doktora w zakresie biologii medycznej.

Szpitale i Kliniki
Samodzielny Publiczny Szpital Kliniczny nr 1:
Klinika Anestezjologii i Intensywnej Terapii
Oddział Intensywnej Terapii Dziecięcej i Anestezjologii
Klinika Chirurgii Ogólnej, Gastroenterologicznej i Endokrynologicznej
Klinika Chirurgii Przewodu Pokarmowego i Chirurgii Ogólnej
Klinika Chirurgii i Urologii Dziecięcej
Klinika Chorób Wewnętrznych, Geriatrii i Alergologii
Klinika Dermatologii, Wenerologii i Alergologii
Klinika Endokrynologii, Diabetologii i Leczenia Izotopami
Klinika Endokrynologii i Diabetologii Wieku Rozwojowego
Klinika Ginekologii i Położnictwa
Klinika Hematologii, Nowotworów Krwi i Transplantacji Szpiku
Klinika Pediatrii, Alergologii i Kardiologii
Klinika Pediatrii i Chorób Infekcyjnych
Klinika Pediatrii, Gastroenterologii i Żywienia
Klinika Psychiatrii
Klinika Transplantacji Szpiku, Onkologii i Hematologii Dziecięcej
Zakład Radiologii Ogólnej i Pediatrycznej
Uniwersytecki Szpital Kliniczny im. Jana Mikulicza-Radeckiego:
Klinika Anestezjologii i Intensywnej Terapii
Klinika Angiologii, Nadciśnienia Tętniczego i Diabetologii
Klinika Chirurgii Małoinwazyjnej i Proktologicznej
Klinika Chirurgii Naczyniowej, Ogólnej i Transplantacyjnej
Klinika Chirurgii Ogólnej i Chirurgii Onkologicznej
Klinika Chirurgii Serca
Klinika Chirurgii Szczękowo-Twarzowej
Klinika Chirurgii Urazowej i Chirurgii Ręki
Klinika Chorób Wewnętrznych, Zawodowych i Nadciśnienia Tętniczego
Klinika Gastroenterologii i Hepatologii
Klinika Ginekologii, Położnictwa
Klinika Kardiologii
Klinika Medycyny Ratunkowej – SOR
Klinika Nefrologii i Medycyny Transplantacyjnej
Klinika Nefrologii Pediatrycznej
Klinika Neonatologii
Klinika Neurochirurgii
Klinika Neurologii
Klinika Okulistyki
Klinika Ortopedii i Traumatologii Narządu Ruchu
Klinika Otolaryngologii, Chirurgii Głowy i Szyi
Klinika Reumatologii i Chorób Wewnętrznych
Klinika Urologii i Onkologii Urologicznej
Akademicka Poliklinika Stomatologiczna.

Organizacje studenckie
Obecnie na uczelni studenci mają możliwość rozwijania swoich zainteresowań w ramach różnych organizacji i agend studenckich takich jak:
Samorząd Studentów Uniwersytetu Medycznego,
Studenckie Towarzystwo Naukowe Uniwersytetu Medycznego,
Chór Uniwersytetu Medycznego,
Międzynarodowe Stowarzyszenie Studentów Medycyny IFMSA-Poland,
Młoda Farmacja,
Polskie Towarzystwo Studentów Stomatologii,
Dolnośląskie Forum Analityków,
Stowarzyszenie Studentów i Absolwentów Uczelni Medycznych „Forum Medicum”,
Zrzeszenie Studentów Polskich,
Europejskie Stowarzyszenie Studentów Medycyny EMSA Wrocław,
Klub Żeglarski „Wodniak” Uniwersytetu Medycznego.



Linki zewnętrzne
