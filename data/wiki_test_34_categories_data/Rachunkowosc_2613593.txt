Stanisław Hetmanek (ur. 14 kwietnia 1895 w Warszawie, zm. 1940 w Katyniu) – inspektor Straży Granicznej II RP, jedna z ofiar zbrodni katyńskiej.

Biografia
Stanisław Hetmanek urodzony 14 kwietnia 1895 w Warszawie, w rodzinie Jana i Marianny z Hulków. Student teologii na Uniwersytecie w Dorpacie i prawa na Uniwersytecie Warszawskim, gdzie uzyskał absolutorium. Żołnierz I Korpusu Polskiego w Rosji, współpracował z Leopoldem Lisem-Kulą. W 1920, w czasie wojny z bolszewikami walczył w szeregach 144 Pułku Piechoty. Po zakończeniu działań wojennych zweryfikowany w stopniu porucznika ze starszeństwem z 1 czerwca 1919 i 2828. lokatą w korpusie oficerów rezerwowych piechoty. W latach 1923–1924 posiadał przydział mobilizacyjny do 63 Pułku Piechoty w Toruniu. W 1934 pozostawał na ewidencji Powiatowej Komendy Uzupełnień Warszawa Miasto III jako porucznik ze starszeństwem z 1 czerwca 1919 w korpusie oficerów żandarmerii. Posiadał przydział mobilizacyjny do Oficerskiej Kadry Okręgowej Nr I.

Po zakończeniu służby wojskowej pracował w Ministerstwie Skarbu w charakterze radcy. 1 listopada 1927, po wejściu w życie nowej organizacji Straży Celnej, został szefem Oddziału Administracyjno-Budżetowego Komendy Straży Celnej. Od 1928, po utworzeniu Straży Granicznej, pełnił służbę na stanowisku szefa Oddziału Administracyjno-Budżetowego Komendy Straży Granicznej w Warszawie.

Po agresji ZSRR na Polskę w 1939 roku znalazł się w niewoli radzieckiej. Osadzony w obozie w Kozielsku. Zamordowany przez NKWD wiosną 1940 w Katyniu.

Awans pośmiertny i upamiętnienie
5 października 2007 Minister Obrony Narodowej mianował go pośmiertnie na stopień kapitana Wojska Polskiego, a 26 października 2007 roku Minister Spraw Wewnętrznych i Administracji awansował go pośmiertnie na stopień nadinspektora Straży Granicznej. Awanse zostały ogłoszone w dniu 9 listopada 2007 roku w Warszawie, w trakcie uroczystości „Katyń Pamiętamy – Uczcijmy Pamięć Bohaterów”.

28 kwietnia 2010 roku w Parku Miejskim im. Romualda Traugutta w Zelowie posadzono Dąb Pamięci poświęcony Stanisławowi Hetmankowi.

Odznaczenia
Krzyż Niepodległości
Krzyż Walecznych
Złoty Krzyż Zasługi

Zobacz też
Jeńcy polscy w niewoli radzieckiej (od 1939 roku)
Obozy NKWD dla jeńców polskich



Bibliografia
, opracowanie zespołowe pod kierunkiem Marka Tarczyńskiego, Rada Ochrony Pamięci Walk i Męczeństwa, Warszawa 2000, s. 204. ISBN 83-905590-7-2.
Henryk Mieczysław Kula: Polska Straż Graniczna w latach 1928-1939'', Wydawnictwo Bellona, Warszawa 1994. ISBN 83-11-08267-1.
















