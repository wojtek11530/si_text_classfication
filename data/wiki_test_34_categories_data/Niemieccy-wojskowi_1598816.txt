Paweł Budzik (ur. 29 czerwca 1892 w Nowej Jastrząbce, zm. 26 września 1939 w Giżycach) –  major kawalerii Wojska Polskiego.

Biografia
Był synem Jana i Anny Zaz. W 1923 zawarł związek małżeński z Anną Wołkow. Po ukończeniu gimnazjum w Tarnowie rozpoczął studia na Wydziale Filozoficznym Uniwersytetu Jagiellońskiego. Na studiach wstąpił do Związku Strzeleckiego.

W czasie I wojny światowej walczył w szeregach 2 Pułku Ułanów Legionowych. Po kryzysie przysięgowym internowany w Szczypiornie przez Austriaków, a następnie w obozie  w Marmarosz Sighet. Ukończył szkołę oficerską. Walczył pod rozkazami ppor. Stanisława Królickiego, późniejszego dowódcy 7 Pułku Strzelców Konnych Wielkopolskich. W czasie wojny z bolszewikami walczył w w 11 Pułku Ułanów Legionowych. W 1922 rozpoczął służbę w 27 Pułku Ułanów w Nieświeżu. Dał się wówczas poznać jako działacz oświatowy organizujący w wojsku, w ramach Macierzy Szkolnej, biblioteki w Nieświeżu i Białym Krzyżu. W 1930 ukończył kurs oficerów sztabowych w Rembertowie i przeniesiony został do 7 Pułku Strzelców Konnych Wielkopolskich w Poznaniu, w który zajmował kolejno stanowiska: dowódcy szwadronu liniowego i szwadronu zapasowego. W sierpniu 1939 objął stanowisko kwatermistrza-II zastępcy dowódcy pułku. Na tym stanowisku rozpoczął kampanię wrześniową 1939. 9 września został I zastępcą dowódcy pułku, a 14 września 1939 został ciężko ranny w walkach pod Zbrożkową Wolą i Brochowem. 26 września zmarł z ran i został pochowany w Giżycach.

Nazwisko mjr Pawła Budzika widnieje na tablicy pamiątkowej w kościele w Brochowie oraz pomniku ku czci żołnierzy 7 Pułku Strzelców Konnych na poznańskiej Cytadeli.

Awanse
porucznik – 1919
rotmistrz – zweryfikowany ze starszeństwem z 1 VII 1919 (w 1928 zajmował 11 lokatę, a w 1932 – 5 lokatę w korpusie oficerów zawodowych kawalerii)
major – 19 III 1938

Ordery i odznaczenia
Krzyż Złoty Orderu Wojennego Virtuti Militari
Krzyż Srebrny Orderu Wojennego Virtuti Militari
Krzyż Niepodległości
Krzyż Oficerski Orderu Odrodzenia Polski
Krzyż Walecznych – czterokrotnie (po raz pierwszy 1921)
Złoty Krzyż Zasługi
Srebrny Krzyż Zasługi



Bibliografia
Zbigniew Szacherski, Wierni Przysiędze, PAX 1968,
Roman Abraham, Wspomnienia wojenne znad Warty i Bzury, Wydawnictwo Ministerstwa Obrony Narodowej, Warszawa 1990, wyd. II popr., ISBN 83-11-07712-6
Piotr Bauer, Bogusław Polak, Armia "Poznań" w wojnie obronnej 1939'', Poznań 1983,
redakcja Bogusław Polak, "Lance do boju", Krajowa Agencja Wydawnicza Poznań 1986,
Czesław Knoll, Olgierd Matuszewski, "Wielkopolska Brygada Kawalerii", Krajowa Agencja Wydawnicza, Poznań 1988,
Piotr Bauer, Bogusław Polak, Armia Poznań 1939, Krajowa Agencja Wydawnicza 1987,
J.S.Tym, ''7 Pułk Strzelców Konnych Wielkopolskich, Wydawnictwo AJAX 1999.
strona internetowa Muzeum Wojska Polskiego , zakładka Oficerowie WP 1918-1921
Rocznik Oficerski 1928'', Ministerstwo Spraw Wojskowych, Warszawa 1928, s. 316, 346.
Rocznik Oficerski 1932'', Biuro Personalne Ministerstwa Spraw Wojskowych, Warszawa 1932, s. 147, 661.



















