Szrenicki Potok (niem. Reifträgerfloss, Fliess Kochel) – potok w Sudetach Zachodnich, w zachodniej części Karkonoszy. Lewy dopływ Szklarki.

Opis
Szrenicki Potok ma źródła powyżej Szrenickiego Kotła, na Szrenickich Mokradłach. Powstaje z połączenia wielu drobnych, bezimiennych potoczków. Płynie na północ, później na północny wschód. Uchodzi do Szklarki na wysokości 585 m n.p.m., powyżej Szklarskiej Poręby.

Dopływy
Poza wieloma drobnymi, bezimiennymi dopływami, Szrenicki Potok posiada dwa większe, prawe dopływy - Bystry Potok i Płóczkę.

Zlewnia
Szrenicki Potok wraz z dopływami odwadnia północne stoki Karkonoszy pomiędzy Szrenicą a Łabskim Szczytem.

Budowa geologiczna
Płynie po granicie i jego zwietrzelinie.

Roślinność
Górna część zlewni Szrenickiego Potoku porośnięta jest kosodrzewiną, niżej rosną górnoreglowe lasy świerkowe.

Zagospodarowanie turystyczne
W górnym biegu wzdłuż Szrenickiego Potoku biegnie  żółty szlak turystyczny ze Szklarskiej Poręby do Schroniska PTTK „Pod Łabskim Szczytem”, w dolnym przecina go  niebieski szlak z Piechowic przez Wodospad Szklarki do Schroniska „Pod Łabskim Szczytem”.

Ciekawostka
Wg Słownika geografii turystycznej Sudetów potok Płócznik jest dopływem Szklarki, natomiast na mapie Wydawnictwa "Plan" (Mapa turystyczna Karkonosze polskie i czeskie) jest on dopływem Szrenickiego Potoku.

Bibliografia
Słownik geografii turystycznej Sudetów, t. 3 Karkonosze, red. Marek Staffa, Wydawnictwo PTTK "Kraj", Warszawa – Kraków 1993, ISBN 83-7005-168-5
Mapa turystyczna Karkonosze polskie i czeskie 1:25&nbsp;000, Wydawnictwo "Plan", Jelenia Góra, ISBN 83-88049-26-7



