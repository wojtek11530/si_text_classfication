Marian Bronisław Oktawian Kawski, herbu Gozdawa (ur. 22 marca 1876 w Przemyślu, zm. 12 czerwca 1932 w Sanoku) – polski farmaceuta, aptekarz, oficer rezerwy, działacz społeczno-kulturalny; w latach 1919–1920 burmistrz Sanoka.

Biografia


Jego rodzicami byli Bronisław i Alojza z domu Haszczyc. Marian Kawski ukończył Zakład Naukowo-Wychowawczy Ojców Jezuitów w Chyrowie, po czym kontynuował edukację na Wydziale Filozoficznym Uniwersytetu Jagiellońskiego. 6 lipca 1897 otrzymał dyplom artis pharmaceutice magistrum. Następnie odbył służbę wojskową w wymiarze jednego roku, a po jej zakończeniu rozpoczął karierę zawodową na stanowisku farmaceuty. Pracował kolejno w: Wojniczu, Nowym Sączu, Lwowie (w tamtejszej największej aptece i drogerii „Pod Złotą Głową”, należącej do Piotra Mikolascha, ojca Henryka), po czym trafił do Sanoka

W 1906 wstąpił w związek małżeński. 31 lipca tego samego roku nabył aptekę przy ulicy Tadeusza Kościuszki, wówczas najstarszą działającą w mieście. Od 1856 należała ona do Jana Zarewicza, od roku 1896 do Feliksa Gieli, a w 1904 odkupił ją Tobiasz Dawid Löbl, który wraz z żoną Adelą 2 lata później odsprzedał ją Kawskiemu za kwotę 150 tys. koron (ok. 30 tys. dolarów). Budynek miał formę parterowego dworku, znajdował się przy ówczesnej ulicy Krakowskiej pod numerem 78, a następnie pod 18. Na dawnych (nieistniejących już) terenach jego ogrodów, położonych za apteką, znajdują się obecnie zabudowania na ulicy Kazimierza Wielkiego. Kawski prowadził aptekę przez resztę życia. W okresie schyłkowym zaboru austriackiego apteka Mariana Kawskiego była jednym z nielicznych, należących do Polaków sklepów w mieście.

Marian Kawski był oficerem rezerwy. W czasie I wojny światowej został zmobilizowany do służby w szpitalu wojskowym w Sanoku (K.K. Rezervenspital Sanok); w tym okresie pracował także w szpitalu wojskowym w Krakowie (w aptece znajdującej się na Wawelu) i w Radomiu. Pełnił funkcję urzędnika farmaceutycznego Landwehry (niem. Landwehrmedikamentenbeamte). W 1918 powrócił do rodziny i apteki, która została okradziona przez rosyjskie wojska podczas okupacji 1914/1915.

Pełnił funkcję dyrektora Kasy Oszczędnościowej i Rady Szkolnej.

Był wieloletnim radnym (pierwsza powojenna kadencja od 1919, 

. Pełnił także funkcję asesora i ławnika. W lipcu 1914 na burmistrza został wybrany Paweł Biedka. Kawski objął wówczas stanowisko jego zastępcy. 26 lipca 1919 Rada Miasta wybrała go na stanowisko burmistrza Sanoka. Stało się tak mimo odmowy ze strony Kawskiego, który był obciążony absorbującymi zajęciami związanymi z prowadzeniem apteki. Tym samym został on pierwszym burmistrzem miasta wybranym w niepodległej II Rzeczypospolitej. Okres jego urzędowania był czasem trudnym, z uwagi na stan państwa i miasta po wojnie, jak również niekorzystną sytuację gospodarczo-ekonomiczną. Ponadto od 1 listopada 1918 w powiecie sanockim toczyła się wojna polsko-ukraińska. Mimo tego prowadzone były działania odbudowy i rozwoju miasta.

W czasie pełnienia przez niego funkcji włodarza miasta:
odbudowywano budynki, obiekty użyteczności publicznej i komunalne,
instalowano gazociąg wiodący z Krosna,
sprzedano tereny miejskie pod nazwą „Leśniczówka” na rzecz poszerzenia działalności Sanockiej Fabryki Wagonów,
budowano chłodnię miejską i finalizowano budowę cegielni,
podjęto działania w kierunku stworzenia oświetlenia elektrycznego i wodociągów.

Funkcję burmistrza sprawował do 4 maja 1920, kiedy to ustąpił ze stanowiska. Do tej decyzji przyczyniła się trudna sytuacja ekonomiczna (dewaluacja waluty), gospodarcza (braki w zaopatrzeniu) oraz protesty ludności. Po rezygnacji nadal był radnym miejskim i asesorem.

Działał społecznie na wielu polach. W 1918 był członkiem Straży Obywatelskiej, powołanej do ochrony przed Ukraińską Armią Halicką. Uczestniczył w działalności Kasy Zaliczkowej oraz Polskiego Towarzystwa Tatrzańskiego w Sanoku. Udzielał się charytatywnie wspierając ubogich, w tym przekazywał darowizny na rzecz sierocińców i bursy dla biednych dzieci.

Był działaczem sportowym. Kierował działalnością pierwszego klubu piłkarskiego w mieście, w oficjalnie zarejestrowanego w 1935 jako „Sanoczanka”. Był członkiem sanockiego gniazda Polskiego Towarzystwa Gimnastycznego „Sokół”.

Funkcjonował także na niwie kulturalnej. Jego pasją była muzyka. Grał na cytrze i wiolonczeli, także ze swoimi dziećmi tworząc z nimi kwartet. W 1920 był inicjatorem i założycielem Towarzystwa Muzyczno-Dramatycznego „Gamba” (wraz z nim Maksymilian Słuszkiewicz), w ramach którego rozwijała się kultura muzyczna i teatralna Sanoka. Towarzystwo działało w gmachu PTG „Sokół” przy ulicy Mickiewicza. Był pomysłodawcą wystawiania operetek i przedstawień teatralnych w mieście. Przy tym był fundatorem tej działalności.

Jego żoną była Czesława Niemetz, pochodząca z Krakowa (1880-1976). Mieli pięcioro dzieci: Stanisława (1913-1996), Adama, Wandę, Alojzę określaną jako Lolusia (1907-1908, zmarła w wieku niespełna czterech miesięcy) i Jadwigę (1910-1994, po mężu Rudowa). Stanisław, Adam i Wanda także zostali farmaceutami. Jego wnukiem jest Marian Kawski, pierwszy laureat I Ogólnopolskiego Studenckiego Konkursu Piosenkarzy z 1962.

Zmarł nagle. Został pochowany w grobowcu rodzinnym w części „Matejki Stare” Cmentarza Centralnego w Sanoku. Nagrobek został wpisany do rejestru zabytków i podlega ochronie prawnej.

Po śmierci Mariana Kawskiego aptekę prowadzili nadal członkowie jego rodziny, po czym w 1951 została ona upaństwowiona, a w 1955 zlikwidowana. W 1963 ponad 100-letni zabytkowy budynek został wyburzony. Część zachowanego wyposażenia apteki (m.in. godło, sprzęt, dokumenty) trafiło do Muzeum Farmacji Collegium Medicum Uniwersytetu Jagiellońskiego (w 1964), część do Biecza. W 1973 receptularze apteczne przekazano Muzeum Historycznemu w Sanoku.

Odznaczenie
Brązowy medal jubileuszowy dla sił zbrojnych (Die bronzene Jubiläumserinnerungsmedaille für die bewaffnete Macht)

Zobacz też
Apteka Kawskich w Sanoku




Bibliografia
Edward Zając, Farmaceuta, Tygodnik Sanocki, nr 8 (589) z 21 lutego 2003, s. 6.
