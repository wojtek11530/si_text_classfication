Stanisław Andrzej Hoffmann (ur. 9 listopada 1949) – polski polityk, samorządowiec, lekarz, senator I kadencji.

Życiorys
Ukończył studia na Akademii Medycznej we Wrocławiu. W 1998 uzyskał stopień doktora nauk medycznych na Akademii Medycznej w Poznaniu. Specjalizuje się w ginekologii i położnictwie. Od początku kariery zawodowej pracuje w szpitalu w Górze. Od 1998 do 2001 pełnił funkcję ordynatora oddziału w SP ZOZ w tym mieście.

Na początku lat 80. wstąpił do "Solidarności". W stanie wojennym został internowany na okres od 13 do 23 grudnia 1981.

Od 1989 do 1991 z ramienia Komitetu Obywatelskiego zasiadał w Senacie I kadencji, reprezentując województwo leszczyńskie. W latach 1998–2002 pełnił funkcję radnego sejmiku dolnośląskiego z listy Akcji Wyborczej Solidarność. Kieruje Towarzystwem Miłośników Ziemi Górowskiej.












