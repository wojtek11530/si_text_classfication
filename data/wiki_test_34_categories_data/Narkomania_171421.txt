Difenhydramina (łac. Diphenhydraminum) – organiczny związek chemiczny, pochodna etanoloaminy, lek przeciwhistaminowy pierwszej generacji dostępny bez recepty. Wykazuje silne działanie ośrodkowe i cholinolityczne. Hamuje podrażnienie błędnika. Podawany jest profilaktycznie w celu zapobiegania kinetozom. Działa dwa razy silniej od dimenhydrynatu.

Działanie i użycie
Działa na ośrodkowy układ nerwowy, blokując działanie histaminy w receptorach H1. Zmniejsza kurczliwość mięśni gładkich. Stosowana w przypadkach choroby lokomocyjnej, nieżytu nosa wywołanego alergią, pokrzywki oraz po użądleniach i ukąszeniach owadów.

Tak jak inne leki przeciwhistaminowe pierwszej generacji, wykazuje działanie antycholinergiczne, dlatego powszechnym efektem ubocznym jest senność wraz z nadmiernym uspokojeniem, obniżeniem sprawności ruchowej, suchością w ustach i gardle, zaczerwienieniem skóry, szybkim i nieregularnym biciem serca, porażeniem akomodacji oka, światłowstrętem (fotofobia), utrudnieniem oddawania moczu, zaparciami, trudnościami ze skupieniem uwagi, utratą pamięci krótkotrwałej, halucynacjami, dezorientacją i stanami delirium (obłęd, majaczenie).

Z uwagi na powodowanie senności, znalazła zastosowanie w środkach o działaniu nasennym bądź wspomagającym zasypianie, np. Apap Noc.

Ze względu na swoje własności psychoaktywne difenhydramina jest używana rekreacyjnie, wywołuje realistyczne omamy wzrokowe i słuchowe wraz z szeregiem nieprzyjemnych efektów ubocznych, podobnych do tych wywołanych użyciem alkaloidów tropanowych.

Preparaty zawierające difenhydramine
Apap Noc – w postaci tabletek zaw. 25&nbsp;mg chlorowodorku difenhydraminy oraz 500mg paracetamolu produkowany przez firmę US Pharmacia,
Betadrin – w postaci kropli do oczu zaw. chlorowodorek difenhydraminy oraz azotan nafazoliny producent Polfa Warszawa,
Betadrin WZF – w postaci kropli do nosa zaw. (1mg + 0,33mg)/ml chlorowodorek difenhydraminy oraz azotan nafazoliny produkowany przez firmę Polfa Warszawa,
Comarol – w postaci kremu zaw. (20mg + 10mg)/g chlorowodorku difenhydraminy oraz chlorowodorku lidokainy producent Sanofi-Aventis

















