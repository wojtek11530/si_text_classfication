Trimipramina (łac. Trimipraminum) – organiczny związek chemiczny, trójpierścieniowy lek przeciwdepresyjny będący metylowaną pochodną imipraminy.

Mechanizm działania
Trimipramina wykazuje działanie przeciwdepresyjne poprzez hamowanie wychwytu zwrotego noradrenaliny i serotoniny. Efekt taki jest uzyskiwany poprzez blokadę cholinergicznych receptorów muskarynowych oraz receptorów α1–adrenergicznych.

Wskazania do stosowania
Leczenie depresji oraz depresji z towarzyszącym niepokojem, pobudzeniem lub zaburzeniami snu. Poprawa nastroju ze zmniejszeniem nasilenia objawów depresyjnych staje się wyraźna dopiero po około 2–3 tygodniach stosowania. Trimipramina używana była również w leczeniu moczenia nocnego u dzieci, lecz nie dowiedziono jej skuteczności.

Przeciwwskazania
Przeciwwskazania:
stany majaczeniowe
ostre zatrucia alkoholem i lekami nasennymi
jaskra z wąskim kątem przesączania
przerost prostaty
stosowanie inhibitorów monoamnooksydazy
rekonwalescencja po przebytym zawale serca.

Środki ostrożności
Po podaniu trimipraminy może ujawnić się choroba afektywna dwubiegunowa.
Trimipramina obniża próg drgawkowy, z tego względu należy stosować ostrożnie u pacjentów ze skłonnościami do napadów.
Poprzez blokadę kanałów sodowych mogą wystąpić groźne dla życia zaburzenia przewodnictwa w mięśniu sercowym.
Wśród pacjentów stosujących trimipraminę zanotowano reakcję fotouczuleniową.
Nadczynność tarczycy lub leczenie hormonami tarczycy.

Interakcje
Trimipramina metabolizowana jest przez szereg enzymów wątrobowych, stąd wykazuje wiele interakcji z innymi substancjami leczniczymi.



Działania niepożądane
Działania niepożądane związane są z blokowaniem receptorów lecz większość z nich mija szybko. 

Z powodu działania antycholinergicznego mogą wystąpić:
suchość błony śluzowej jamy ustnej
zatkany lub suchy nos
zaburzenia akomodacji oka
zaparcia
zaburzenia oddawania moczu.

Zaburzenia ze strony układu sercowo–naczyniowego:
spadek ciśnienia krwi
tachykardia
zaburzenia przewodnictwa przedsionkowo–komorowego.

Zaburzenia ze strony ośrodkowego układu nerwowego:
stany pobudzenia i splątania
bezsenność lub nadmierne zmęczenie
drżenie mięśniowe
drgawki padaczkowe
mioklonie
zwiększenie apetytu i związany z tym wzrost masy ciała.

Innymi działaniami niepożądanymi są zaburzenia funkcji wątroby (wzrost poziomu transaminaz, cholestaza), zaburzenia funkcji seksualnych (opóźniony wytrysk, brak orgazmu), a także wspomniane wyżej reakcje uczuleniowe.

Dawkowanie
Dawkowanie trimipraminy zależy od indywidualnej reakcji pacjenta oraz nasilenia objawów niepożądanych. Działanie lecznicze może pojawić się po 2 tygodniach kuracji. 



Po zaobserwowaniu poprawy stanu pacjenta należy stopniowo obniżać skuteczną dawkę.

Przedawkowanie
Zatrucia z użyciem trimipraminy objawiają się groźnymi zaburzeniami sercowo-naczyniowymi (duże spadki ciśnienia krwi, tachykardia, zaburzenia rytmu serca), a także hipertermią, stanami majaczeniowymi i drgawkami. W ciężkich przypadkach może dojść do zatrzymania akcji serca lub oddechu. Objawy w znacznym stopniu podobne są do zatrucia atropiną. Jako antidotum podaje się dożylnie inhibitor cholinesterazy – salicylan fizostygminy w dawce 1–2 mg, który prowadzi do zwiększenia w organizmie stężenia acetylocholiny. Dodatkowo w terapii tachykardii i zaburzeń rytmu serca można stosować inhibitory receptorów β–adrenergicznych. Drgawki mogą być opanowywane za pomocą benzodiazepin, np. diazepamu.

Preparaty
Polska
Preparat pod nazwą Surmontil jest dostępny tylko na zasadzie importu docelowego.











