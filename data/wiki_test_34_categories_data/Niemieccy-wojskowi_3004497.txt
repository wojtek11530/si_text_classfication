Jan Drwięga, ps. „Tytus” (ur. 30 grudnia 1894 w Sanoku, zm. 11 czerwca 1970 w Sanoku) – kapral piechoty Wojska Polskiego II RP, kawaler Orderu Virtuti Militari, urzędnik branży naftowej.

Życiorys


Jego rodzicami byli Józef i Agata, z domu Szmulik. W Sanoku ukończył szkołę wydziałową, po czym pracował w sklepie ojca i jako pisarz budowlany. Od 1912 należał do Drużyny Strzeleckiej, a służbę w Związku Strzeleckim kontynuował w Borysławiu, gdzie od 1913 był praktykantem wiertniczym w kopalni naftowej. W sierpniu 1914 został zmobilizowany do formowanych Legionów Polskich w Krakowie, gdzie 4 wrzeżnia złożył przysięgę przyjmując pseudonim „Tytus” i trafił do szeregów 1 Pułku Piechoty Legionów.

Uczestniczył w I wojnie światowej po stronie Armii Austro-Węgier w szeregach Legionów Polskich, czynnie na szlaku bojowym do października 1916, następnie po zranieniu tymczasowo w biurze werbunkowym i ponownie w pułku. W 1917 przyłączył się do Polskiego Korpusu Posiłkowego. Następnie internowany przez Austriaków do obozu w miejscowości Huszt, skierowany na front włoski jako artylerzysta. Wówczas zachorował na malarię i od sierpnia 1918 przebywał w szpitalu w Cieszynie. Na koniec wojny w listopadzie 1918 był ochotnikiem 3 Batalionu Strzelców Sanockich, który stał się prekursorem 18 Pułku Piechoty, w szeregach którego brał udział w wojnie polsko-ukraińskiej 1918-1919 na całym szlaku bojowym. Następnie przydzielony do batalionu zapasowego 1 Pułku Piechoty Legionów, a w lutym 1921 został objęty rozkazem demobilizacji, po czym wyjechał ponownie do Borysławia, gdzie pracował w Towarzystwie Naftowym „Galicja”. W rejonie tego miasta pracował w okresie II Rzeczypospolitej. W 1923 jego żoną została Maria, z domu Danielczuk, z którą miał dwoje dzieci: Krystynę (ur. 1924) i Tadeusza (ur. 1924). Po wybuchu II wojny światowej nadal pracował w kopalniach w zagłębiu borysławskim. Po zakończeniu wojny powrócił do Sanoka, był m.in. dyrektorem kopalni w miejscowości Mokre. W 1949, wskutek fałszywych oskarżeń skierowanych wobec Drwięgi z uwagi na jego działalność w przeszłości, został aresztowany i wyrokiem Sądu Apelacyjnego w Rzeszowie skazany za przestępstwa urzędnicze na karę 5 lat pozbawienia wolności. W wyniku wdrożenia amnestii i darowania części wymiaru kary, w 1953 opuścił zakład karny. Został zatrudniony przez Przedsiębiorstwo Poszukiwań Geofizycznych w Warszawie, po czym przeszedł na emeryturę.

Jest pochowany w grobowcu rodzin Drwięga i Nagaj w części „Rymanowski Stary” Cmentarza Centralnego w Sanoku.

Odznaczenia
Za czyn bojowy z czasu walk Legionów przeciwko armii rosyjskiej 15 kwietnia 1922 został odznaczony Srebrnym Krzyżem Orderu Virtuti Militari V klasy (nr 7200)
Ze strony austriackiej został odznaczony Srebrnym Medalem za Waleczność jako wyróżnienie za wzięcie do niewoli rosyjskich żołnierzy podczas I wojny światowej



Bibliografia
Andrzej Romaniak, Bohaterski „nafciarz”. Jan Drwięga ps. „Tytus” 1894-1970 (sanoccy kawalerowie Virtuti Militari)'', Tygodnik Sanocki nr 48 (994) z 2010, s. 6, .
