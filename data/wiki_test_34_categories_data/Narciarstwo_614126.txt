Werner Rathmayr (ur. 26 stycznia 1972 r. w Linzu) – austriacki skoczek narciarski, startujący w latach 1990-1997.

4 stycznia 1990 roku podczas konkursu w Innsbrucku zadebiutował w konkursie Pucharu Świata, jednak zajął 69. miejsce, wyprzedzając jedynie dziesięciu zawodników. W sezonie 1989/1990 nie zdobył punktów Pucharu Świata. W marcu 1990 roku wystąpił na mistrzostwach świata juniorów w Štrbskím Plesie.

Występy w Pucharze Świata

1991/1992
Pierwsze w karierze punkty Pucharu Świata zdobył 14 grudnia 1991 roku w Sapporo, jednocześnie wygrywając zawody. Dzień później na tej samej skoczni po raz drugi w karierze zwyciężył. 29 grudnia 1991 roku podczas pierwszego konkursu Turnieju Czterech Skoczni w Oberstdorfie zajął drugie miejsce, przegrywając z Toni Nieminenem. 1 stycznia 1992 roku w Garmisch-Partenkirchen zajął dziewiąte miejsce. Trzy dni później na Bergisel w Innsbrucku zajął czwartą pozycję, za Toni Nieminenem, Andreasem Goldbergerem i Andreasem Felderem. 6 stycznia 1992 roku podczas ostatniego konkursu Turnieju Czterech Skoczni 1992 w Bischofshofen zajął dziewiątą pozycję. 17 stycznia 1992 roku na średniej skoczni w St. Moritz zajął drugie miejsce, tuż za Andreasem Felderem. 25 i 26 stycznia 1992 roku na mamuciej skoczni w Oberstdorfie wygrał dwa konkursy Pucharu Świata. Cały sezon zakończył na drugim miejscu w generalnej klasyfikacji PŚ.

1992/1993
Sezon 1992/1993 rozpoczął w grudniu 1992 roku, dwoma zwycięstwami na skoczni w Falun. 13 grudnia 1992 roku w Ruhpolding zajął drugie miejsce, przegrywając z Stefanem Zündem. 19 grudnia 1992 roku na skoczni w Sapporo po raz kolejny sklasyfikowany został na drugim miejscu (zawody wygrał wówczas Martin Höllwarth). Dzień później na tej samej skoczni po raz trzeci z rzędu był drugi, przegrywając z Akirą Higashi. W dalszej części sezonu zajmował miejsca w drugiej, a nawet trzeciej dziesiątce zawodów. Z tego powodu cały sezon zakończył na czwartym miejscu w Pucharze Świata.

Dalsze występy
Po sezonie 1992/1993 Werner Rathmayr rzadko zajmował miejsca w czołowej dziesiątce zawodów. 4 stycznia 1994 roku na skoczni w Innsbrucku zajął siódme miejsce, co było najlepszym jego występem w całym sezonie. Najwyższa lokata w sezonie 1994/1995 to 19. miejsce, które zajął 4 stycznia 1995 roku na skoczni Bergisel w Innsbrucku. Poza tym tylko trzy razy zdobywał punkty Pucharu Świata w sezonie 1994/1995. W sezonie 1995/1996 w zawodach PŚ wystartował tylko jeden raz. 9 marca 1996 roku na mamuciej skoczni w Harrachovie zajął 38. miejsce. Ostatnie w karierze punkty Pucharu Świata zdobył 8 lutego 1997 roku na skoczni w Tauplitz. Był wówczas 27. Dzień później zajął 39. miejsce, po czym zakończył karierę skoczka.

Osiągnięcia
Puchar Świata w skokach narciarskich
Miejsca w klasyfikacji generalnej
sezon 1989/1990: -
sezon 1991/1992: 2
sezon 1992/1993: 4
sezon 1993/1994: 26
sezon 1994/1995: 59
sezon 1995/1996: -
sezon 1996/1997: 93

Miejsca na podium chronologicznie
Sapporo 14 grudnia 1991 - 1. miejsce,
Sapporo 15 grudnia 1991 - 1. miejsce,
Oberstdorf 29 grudnia 1991 - 2. miejsce,
Sankt Moritz 17 stycznia 1992 - 2. miejsce,
Engelberg 19 stycznia 1992 - 3. miejsce,
Oberstdorf 25 stycznia 1992 - 1. miejsce,
Oberstdorf 26 stycznia 1992 - 1. miejsce,
Falun 5 grudnia 1992 - 1. miejsce,
Falun 6 grudnia 1992 - 1. miejsce,
Ruhpolding 13 grudnia 1992 - 2. miejsce,
Sapporo 19 grudnia 1992 - 2. miejsce,
Sapporo 20 grudnia 1992 - 2. miejsce.

Puchar Świata w lotach narciarskich
Miejsca w klasyfikacji generalnej
sezon 1991/1992: 1
sezon 1992/1993: 6
sezon 1993/1994: 24
sezon 1994/1995: 44
sezon 1996/1997: 49

Mistrzostwa świata w lotach
Indywidualnie
1992 Harrachov (CSK) – 18. miejsce
1994 Planica (SLO) – 24. miejsce

Mistrzostwa świata juniorów
Drużynowo
1990 Štrbské Pleso (CSK) – złoty medal



Linki zewnętrzne
