


Mandragora lekarska (Mandragora officinarum L.) – gatunek rośliny należący do rodziny psiankowatych. Pochodzi z obszaru śródziemnomorskiego (Algieria, Maroko, Tunezja, Jugosławia, Grecja, Włochy, Hiszpania, Portugalia, Izrael, Jordania, Liban, Syria, Turcja), ale rozprzestrzenił się również gdzieniegdzie w innych regionach świata. Jest też uprawiany.

Morfologia
Pokrój: Bylina o wysokości do 30 cm i bardzo skróconej łodydze.
Liście: Krótkoogonkowe, zwykle nagie, na końcach zaostrzone. Duże, podługowatojajowate, karbowanoząbkowane. 
Kwiaty: Wyrastają pojedynczo na długich szypułkach, mają 5-wrębny kielich, brudnobiałą lub zielonkawobiałą koronę, 1 słupek i 5 pręcików znajdujących się w rurce korony. 
Owoc: Duże, kuliste, żółtawe jagody o nieprzyjemnym zapachu. Osiągają 2-3 cm średnicy.
Korzeń: Gruby, mięsisty, brązowy, często rozwidlony, wrzecionowaty, o długości do 60 cm.

Biologia i ekologia
Bylina. Kwitnie od czerwca do lipca. Roślina trująca: Zawiera m.in. atropinę i alkaloidy z grupy tropanowych. Spożywana w większych ilościach może wywołać podrażnienie dróg oddechowych, podobno także delirium, jest psychoaktywna i ma właściwości mocno pobudzające.

Zastosowanie
Roślina uprawiana dla korzeni i jadalnych jagód.
Roślina lecznicza: stosowana w produkcji środków przeciwbólowych, zwłaszcza w chorobach reumatycznych. Jako roślina lecznicza mandragora jest obecnie prawie zapomniana, używana sporadycznie jako składnik o działaniu rozkurczowym.
Surowiec zielarski: korzeń (Radix Mandragorae). Jest jednym z surowców tropanowych, podobnie jak liście bielunia, lulka czarnego i korzeni i liści pokrzyku wilczej jagody. Zawiera alkaloidy (ok. 0,37%), w tym hioscyjaminę, skopolaminę, atropinę.
Zbiór i suszenie: korzeń wykopuje się jesienią i suszy w cieniu, a następnie w ogrzewanych suszarniach. Korzenie o przeznaczeniu farmaceutycznym przed suszeniem kroi się na plastry.

Ciekawostki
Jako roślina lecznicza wymieniona jest już w staroegipskim papirusie Ebersa z 1550 r. p.n.e. Hipokrates zalecał stosowanie małych doz nalewki dla opanowania depresji i stanów lękowych. Teofrast zalecał stosowanie na rany po zmieszaniu z mąką. Zauważył też, że jest silnym afrodyzjakiem.

W starożytności mandragorę uważano za środek przeciwbólowy i nasenny. Używano jej więc do ukojenia chronicznych bólów, a także przepisywano na melancholię, reumatyzm i drgawki.

Rzymianie używali mandragory jako środka znieczulającego, podając pacjentom przed operacją kawałek jej korzenia do żucia. Była także popularnym składnikiem miłosnych eliksirów, a najsilniejsze z nich miała sporządzać sama Kirke, toteż mandragorę nazywano Kirkaia, tj. roślina czarodziejskiej Kirke.

Mandragora była atrybutem bóstw podziemnych, zsyłających śmierć, takich jak Hekate, w której czarodziejskim ogrodzie rosła. Mandragora zwana była przez Greków również Apollinaris od stanów transu Pytii delfickiej, wieszczki Apollina.

W średniowieczu i później silnie zgrubiały, rozgałęziony korzeń (tzw. alrauna) tej rośliny był uważany za środek magiczny. Korzeń przypomina ludzką postać i to prawdopodobnie było źródłem przypisywanych jej magicznych mocy. Przypuszczalny składnik owianej mgłą tajemnicy maści czarownic.
Wiąże się z nią legenda, według której roślina ta wydaje z siebie zabójczy krzyk, kiedy jest wyrywana z ziemi. Wierzono, że rośnie zawsze pod szubienicami powstając z nasienia wisielca spływającego do ziemi.

Jagody nazywane "jabłkami miłości" były uważane za środek przeciw bezpłodności, pobudzający żądze miłosne, próżność w małych dozach i głupotę w dużych. Użyta we właściwych dawkach może działać silnie erotyzująco.

W literaturze
Wzmianki na jej temat można znaleźć m.in. w:
Odysei Homera
Romeo i Julii Szekspira
Czekając na Godota Samuel Beckett
Sadze o Ludziach Lodu Margit Sandemo
Harrym Potterze Joanne Kathleen Rowling
Chrzcie ognia Andrzeja Sapkowskiego (Roz. III)
Bożych bojownikach Andrzeja Sapkowskiego
Jonathanie Strange'u i panu Norrellu Susanny Clarke
Flecie z Mandragory Waldemara Łysiaka
filmie Labirynt Fauna
Ich czworo Gabrieli Zapolskiej
Pieśni nad Pieśniami
Księdze Rodzaju
filmie Kingsajz Juliusza Machulskiego
w mandze "Ostatni strażnik magii" ("Shin Angyo Onshi") Joji Shimura, Ahn Tae-Geun – pojawia się las złożony z drzew przypominających mandragorę
mandze "Ranma ½" Rumiko Takahashi w tomie 29
Imieniu róży Umberto Eco
Magia zabija Ilona Andrews
w serialu Przygody Merlina
w powieści Ciało i krew Grahama Mastertona

W piosenkach
Kvitek Mandragory Vondračkovej
Mandrake Root Deep Purple
Mandragora Maanam
Tears of a Mandrake Edguy
Mandragora's scream Slayer
Alrauna 

Zobacz też

alrauna



Linki zewnętrzne







