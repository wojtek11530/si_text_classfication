Donna Leon (ur. 28 września 1942), amerykańska pisarka, autorka cyklu kryminałów z Guido Brunettim. 

Jej ojciec był Hiszpanem, a matka Irlandką. Studiowała literaturę, specjalizowała się w dziewiętnastowiecznej prozie (zwłaszcza twórczości Jane Austen). Po studiach pracowała jako copywriter. Do Włoch po raz pierwszy przyjechała w 1966, następnie pracowała jako wykładowca i nauczyciel w różnych krajach - Iranie, Arabii Saudyjskiej i Chinach. W Wenecji osiadła w 1981 i wykładała literaturę na pobliskiej filii Uniwersytetu Maryland. W 1998 porzuciła pracę na uczelni i od tego czasu zajmuje się wyłącznie pisaniem książek. Jest mecenasem i menedżerem barokowej orkiestry Il Complesso Barocco, wykonującej głównie opery Haendla. Zespół ten nagrał m.in. płytę La Maga Abbandonata: Donna Leon's Favourite Handel z ariami i duetami z oper Amadigi, Alcina i Rinaldo.

Pierwszą powieść napisała w 1991. Wydana rok później Śmierć w La Fenice zapoczątkowała serię kryminałów o weneckim (akcja książek rozgrywa się w samym mieście lub w jego pobliżu) komisarzu policji Guido Brunettim. Liczący kilkanaście pozycji cykl został napisany w języku angielskim, a większość z nich wydano także w Polsce (nakładem Oficyny Literackiej Noir sur Blanc). Książki Donny Leon cieszą się dużą popularnością w Niemczech i Hiszpanii. Autorka nie zezwala natomiast na wydanie ich po włosku. Jej głównym wydawcą jest szwajcarska firma Diogenes.

Kryminały Donny Leon zawierają dużo akcentów społecznych i politycznych. Autorka krytykuje m.in. włoską biurokrację i skorumpowaną klasę polityczną, środowisko wojskowych, Kościół, a także politykę zagraniczną USA.

Powieści



W Polsce początkowo powieści te ukazywały się w formacie 14,5 x 23,5 cm, a na okładkach wykorzystywano fragmenty rysunków Yves'a Brayera do poematu Alfreda de Musset Venice la Rouge. Począwszy od "Perfidnej gry" format został zmieniony na mniejszy (12 x 17 cm), a ilustracje okładkowe stanowią fotografie zakątków Wenecji. W tym formacie są też wydawane reedycje polskich tłumaczeń ("Morze nieszczęść", "Śmierć w La Fenice", "Zgubne środki").

Główne postaci
Rodzina Brunettich
Guido Brunetti - komisarz, z wykształcenia prawnik, miłośnik literatury starożytnej
Paola Brunetti - jego żona, wykładowca literatury na uniwersytecie, miłośniczka Henry'ego Jamesa
Chiara Brunetti - córka (w momencie rozpoczęcia cyklu ma 12-13 lat)
Raffaele Brunetti - syn (w momencie rozpoczęcia cyklu ma 15 lat)
hrabia Orazio Falier - ojciec Paoli, zajmuje się finansami

Pracownicy komendy policji
Elettra Zorzi - sekretarka Patty, siostra Barbary, była pracownica banku, specjalistka od zdobywania informacji w nie zawsze legalny sposób, po raz pierwszy pojawia się w "Stroju na śmierć"
Lorenzo Vianello - sierżant, a następnie inspektor, asystent Brunettiego
Ettore Rizzardi - lekarz sądowy
Bonsuan - pilot policyjnej motorówki
Giuseppe Patta - zastępca komendanta, bezpośredni zwierzchnik Brunettiego
Scarpa - początkowo funkcjonariusz, potem porucznik, asystent Patty, po raz pierwszy pojawia się w "Stroju na śmierć"
Sara Marino - nowa komisarz, po raz pierwszy pojawia się w "Perfidnej grze"
Pucetti - młody, inteligentny funkcjonariusz, współpracujący z Brunettim
Alvise, Riverre - mało rozgarnięci funkcjonariusze

Pozostałe osoby
Gabriele Cossato (Lele) - antykwariusz, przyjaciel Brunettiego
Brett Lynch - historyk, partnerka Flavii Petrelli
Flavia Petrelli - śpiewaczka operowa
Barbara Zorzi - lekarz, siostra Elettry

Nagrody
(2000) Nagroda Srebrny Sztylet za powieść Znajomi na stanowiskach

Filmy
Na podstawie powieści Donny Leon w 2000 r. niemiecka telewizja publiczna ARD zaczęła kręcić serial telewizyjny "Donna Leon", emitowany na kanale Das Erste. Do połowy roku 2011 powstało łącznie siedemnaście 90-minutowych odcinków. Od 5 odcinka komisarza Brunettiego gra Uwe Kockisch.

Źródła
"Kryminałami zarabiam na orkiestrę" - wywiad Jarosława Mikołajewskiego z Donną Leon ("Wysokie Obcasy" nr 27, dodatek do "Gazety Wyborczej" nr 160, wydanie 10/07/2004 , str. 28)
udzielony stacji RMF Classic

Linki zewnętrzne
