
Gjon Buzuku (XVI w.) – duchowny albański, autor pierwszej książki w języku albańskim. 

Nie zachowało się wiele informacji świadczących o jego życiu i działalności. Większość szczegółów jest dziś znana tylko dzięki jego uwagom i zapiskom z książki, której jest autorem.

Buzuku pochodził z północnej Albanii, mieszkał i działał w Wenecji lub w jej okolicach. Uważa się, iż był biskupem dwóch diecezji w północnej Albanii. 

Od 22 marca 1554 r. do 5 stycznia 1555 Buzuku pisał tłumaczenie mszału katolickiego na dialekt gegijski (północny) języka albańskiego. Tłumaczenie to, znane jako Meshari, zawiera 188 stron tekstu. Z całości brakuje strony tytułowej i pierwszych 16 stron, dlatego też nie wiadomo dokładnie, kiedy i gdzie mszał został wydany. Przypuszcza się, iż mógł się on ukazać w Wenecji bądź w Szkodrze.

Księgę w 1740 r. odkrył przypadkiem albański arcybiskup Skopja Gjon Nikollë Kazazi i przekazał ją do biblioteki watykańskiej. Jedyny zachowany do dziś egzemplarze tej księgi przechowywany jest właśnie tam.

Księga zawiera teksty liturgiczne na główne święta, a także modlitwy. Jest bardzo ważna, ze względu na bogaty materiał, dokumentujący historię języka albańskiego w XVI w.

Linki zewnętrzne
