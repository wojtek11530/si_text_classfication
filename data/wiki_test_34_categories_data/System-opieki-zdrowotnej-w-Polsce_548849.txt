Wanda Maria Błeńska (ur. 30 października 1911 w Poznaniu) – polska lekarka, misjonarka.

Rodzina
Ojciec dr Wandy Błeńskiej, Teofil Błeński po śmierci żony ożenił się ponownie. Jego druga żona Helena miała córkę Janinę z poprzedniego małżeństwa. Wanda miała starszego brata Romana, który był prawnikiem. Zmarł na chorobę wrzodową.

Biografia
Dr Wanda nie chodziła do szkoły podstawowej, ale uczyła się w domu z ojcem. Ukończyła Gimnazjum Żeńskie w Toruniu. Absolwentka Wydziału Lekarskiego Uniwersytetu Poznańskiego z 1934 roku. Na studiach działała w Akademickim Kole Misyjnym, redagowała Annales Missiologicae. W latach 1934–1936 pracowała w Szpitalu Miejskim w Toruniu, w latach 1936–1945 w PZH tamże, w roku 1939 w Szpitalu Morskim w Gdyni. W czasie wojny była podporucznikiem AK, członkiem organizacji Gryf Pomorski, komendantką oddziału kobiecego w obwodzie toruńskim AK. Po wojnie prowadziła szpital miejski w Toruniu. W latach 1945–1946 w PZH i Akademii Lekarskiej w Gdańsku. W 1946 wyjechała do Hanoweru do brata. Skończyła kursy medycyny tropikalnej w Hanowerze, a w 1948 podyplomowe studia w Instytucie Medycyny Tropikalnej i Higieny na Uniwersytecie w Liverpoolu.

W latach 1951–1994 pracowała w ośrodku leczenia trądu w Bulubie nad Jeziorem Wiktorii w Ugandzie, a w latach 1951–1983 była lekarzem naczelnym. Początkowo mała placówka prowadzona przez irlandzkie franciszkanki, stała się pod jej kierownictwem nowoczesnym centrum leczniczym i szkoleniowym ze 100-łóżkowym szpitalem i oddziałem dziecięcym, zapleczem diagnostycznym, domami dla trędowatych i kościołem, noszącym obecnie jej imię („Buluba Leprosy Centre, The Wanda Blenska Training Centre”). W ośrodku tym, oprócz szkoleń dla lekarzy, dr Błeńska zainicjowała i zorganizowała kursy opiekunów nad trędowatymi (Leprosy Assistents Training Courses). Wraz z dr Błeńską w Bulubie pracowali inni polscy lekarze: dr Bohdan Kozłowski, dr Wanda Marczak-Malczewska, dr Elżbieta Kołakowska, dr Henryk Nowak. Jej długoletnia praca sprawiła, że dorobiła się przydomka "Matki Trędowatych", a miejscowi nazywali ją "Dokta".

W 1955 roku dr Wanda Błeńska weszła jako pierwsza kobieta na szczyt Vittorio Emanuele w Ruwenzori.

W 1993 roku wróciła do Polski i osiedliła się w Poznaniu.

Członkini Rady Fundacji Pomocy Humanitarnej Redemptoris Missio. Jest patronką Piątkowskiej Szkoły Społecznej przy ul. Stróżyńskiego w Poznaniu,  Zespołu Szkolno-Przedszkolnego w Niepruszewie oraz Oddziału Toksykologii Szpitala Miejskiego im. Franciszka Raszei w Poznaniu.

Ordery i odznaczenia
Krzyż Wielki Orderu Odrodzenia Polski (postanowieniem prezydenta Bronisława Komorowskiego z 26 października 2011 "w uznaniu wybitnych zasług w pracy naukowo-badawczej w dziedzinie medycyny tropikalnej i leczenia trądu, za dawanie świadectwa miłości do człowieka i niesienie pomocy osobom potrzebującym, za osiągnięcia w pracy misyjnej")
Krzyż Komandorski z Gwiazdą Orderu Odrodzenia Polski (1993)
Order Rycerski Świętego Sylwestra
Order Ecce Homo
Order Uśmiechu
honorowe obywatelstwo Poznania i Ugandy
doktorat honoris causa Akademii Medycznej w Poznaniu

Zobacz też
Marian Żelazek
Helena Pyz



Bibliografia
Małgorzata Nawrocka: Jej światło. O życiu i dziele Wandy Błeńskiej, Poznań 2005, s.176.ISBN 83-88572-17-2
Jerzy Woy-Wojciechowski: Misjonarze zdrowia Przew Lek 2010; 2: 16-20

Linki zewnętrzne
