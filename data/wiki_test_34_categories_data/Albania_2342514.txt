Dzieje inkwizycji papieskiej w średniowiecznym królestwie Węgier oraz na Bałkanach obejmują okres około 250 lat od XIII do końca XV wieku. Ta kościelna instytucja powołana przez papieża Grzegorza IX do walki z herezjami prawdopodobnie nie rozwinęła w tym regionie działalności na większą skalę, choć z drugiej strony zachowało się bardzo niewiele źródeł dotyczących tej działalności, gdyż większość uległa zniszczeniu w okresie okupacji tureckiej w XVI wieku.

Inkwizycja na Węgrzech
Geneza
Półwysep Bałkański był jednym z głównych centrów herezji katarskiej, której wyznawców zwano tam krstjani lub patareni. Szczególnie dużą liczbę wyznawców znalazła ona wśród Słowian zamieszkujących ten półwysep, a ich głównym ośrodkiem była Bośnia. Od końca XI wieku północna część Bałkanów znalazła się w orbicie wpływów katolickiego królestwa Węgier. Chorwacja od 1102 była połączona unią personalną z Węgrami, a ziemie serbskie i bośniackie częściowo również znalazły się pod władzą Węgier. Począwszy od pontyfikatu Innocentego III (1198–1216) Stolica Apostolska zaczęła naciskać na władców oraz biskupów węgierskich i dalmackich, by podjęli zdecydowane kroki w celu wykorzenienia herezji. W 1221 na Węgry dotarli pierwsi zakonnicy dominikańscy, których jednym z głównych zadań było nawracanie heretyków. Dwaj kolejni katoliccy biskupi Bośni, mianowani w 1234 i 1238, byli dominikanami (Jan z Wildeshausen i Ponsa).

Początki inkwizycji w królestwie Węgier
Początki inkwizycji na Węgrzech sięgają pontyfikatu papieża Grzegorza IX (1227–1241). W bulli z 7 grudnia 1239 nakazał on prowincjałowi węgierskich dominikanów dobór kilku braci zakonnych, którzy mieli podjąć pracę misyjną w Bośni w celu „wykorzenienia herezji” i tę datę traktuje się jako datę ustanowienia inkwizycji w tym rejonie. Są dowody, że dominikanie faktycznie działali na obszarze Bośni na przełomie lat 30. i 40. XIII wieku, asystując węgierskim krzyżowcom dowodzonym przez Kolomana Halickiego (zm. 1241). Działalność ta wywołała czynny opór katarów. Jeszcze przed 1259 dominikańskie konwenty w Bośni zostały spalone przez heretyków, a co najmniej jeden inkwizytor, Paweł z Zadaru (zm. 1255) został przez nich zamordowany.

Ogromne straty ludzkie węgierskich dominikanów w czasie najazdu tatarskiego w 1241 zahamowały ich działalność misyjną w Bośni. Wprawdzie jeszcze w roku 1268 dominikański inkwizytor Andrzej prowadził dochodzenie przeciwko heretykom w Skradin, jednak ich rolę stopniowo przejmowali franciszkanie i to im przypadło faktyczne zorganizowanie inkwizycji w tym regionie. 23 marca 1291 papież Mikołaj IV polecił franciszkańskiemu prowincjałowi Slawonii wyznaczenie dwóch braci zakonnych na inkwizytorów i jednocześnie wezwał władcę Bośni Stefana Dragutina do udzielenia inkwizytorom pomocy. Kilka lat później, 29 kwietnia 1298, papież Bonifacy VIII nadał prowincjałowi Slawonii prawo mianowania i odwoływania franciszkańskich inkwizytorów na obszarze swojej prowincji zakonnej, sięgającej od Istrii i Dunaju na północy do Macedonii na południu. Decyzja ta zamyka okres formowania się urzędu inkwizycji papieskiej na podległych Węgrom ziemiach słowiańskich.

Inkwizycja węgierska w XIV i XV wieku

Choć jest prawdopodobne, że na przełomie XIII i XIV wieku prowincjałowie Slawonii wykonywali przysługujące im prawo mianowania inkwizytorów, pierwszym znanym z imienia inkwizytorem w tej prowincji jest mianowany w czerwcu 1325 bezpośrednio przez papieża Jana XXII (1316–1334) franciszkanin Fabian. Niedługo potem, w związku z rozproszeniem się po niemal całej Europie heretyckich fraticellich, tj. przedstawicieli dysydenckiego odłamu zakonu franciszkanów, Jan XXII polecił węgierskiemu prowincjałowi dominikanów mianowanie inkwizytorów w celu zwalczania tego ruchu. Na mocy bulli z 1 lutego 1327 dominikański prowincjał otrzymał prawo mianowania i odwoływania inkwizytorów na całym terytorium królestwa Węgier. Te nowe przywileje dla dominikanów zostały oprotestowane przez franciszkanów z prowincji slawońskiej, jako naruszające ich prawa do prowadzenia działalności inkwizycyjnej. Ostatecznie w 1330 Jan XXII zadecydował, że na ziemiach wchodzących w skład franciszkańskiej prowincji Slawonia inkwizycja pozostanie w rękach franciszkanów, natomiast na pozostałym terytorium monarchii węgierskiej inkwizytorów będzie mianował dominikański prowincjał. Nie ma jednak dowodów, by węgierscy prowincjałowie dominikanów kiedykolwiek wykorzystali te uprawnienia. Franciszkański inkwizytor Fabian udokumentowany jest po raz ostatni w bulli papieża Benedykta XII z 12 maja 1337, z której wynika, że nie mógł on liczyć na wsparcie ze strony lokalnych władz w Bośni.

Przez następne sto lat nie ma żadnych wzmianek o inkwizycji papieskiej na Węgrzech lub w sąsiadujących z nimi krajach południowosłowiańskich. Nie jest pewne, czy prowincjałowie zakonni w ogóle wykonywali nadane im uprawnienia do wyznaczania inkwizytorów. Na przełomie 1400/01 śledztwo przeciwko waldensom w diecezji Győr w zachodnich Węgrzech prowadzili niemiecki prowincjał zakonu celestynów Piotr Zwicker oraz praski ksiądz Marcin z Ambergu, działali oni jednak z ramienia miejscowego biskupa Jana, a nie jako papiescy inkwizytorzy.

W latach 20. i 30. XV wieku w południowych obszarach monarchii węgierskiej (Siedmiogród, Bośnia, Chorwacja) szerzył się husytyzm. W celu zwalczania tej herezji papież Eugeniusz IV 22 sierpnia 1436 mianował włoskiego franciszkanina Jakuba z Marchii inkwizytorem generalnym Austrii i Węgier. Przez blisko trzy lata (z przerwami) Jakub prowadził bardzo intensywną działalność inkwizytorską i kaznodziejską. Odnotowano jego obecność w archidiecezji ostrzyhomskiej oraz diecezjach Pecs, Kalocsa, Waradyn, Csanád, Sirmium i Alba Iulia, gdzie zdołał nawrócić dziesiątki tysięcy husytów na katolicyzm, a jednocześnie surowo karał tych, którzy trwali w herezji. Korzystając ze swych uprawnień inkwizytorskich Jakub próbował wymusić na katolickim klerze przestrzeganie celibatu, jednak napotkał na silny opór nie tylko samych zainteresowanych, ale także węgierskiego episkopatu i w rezultacie musiał się wycofać z tych działań. Ostatecznie w maju 1439 Jakub został zastąpiony na stanowisku inkwizytora przez franciszkanina Jana Wayai, mianowanego przez generała zakonu Guillermo Robazoglio da Casale, a rok później definitywnie zakończył swą misję na Węgrzech.

W 1442 z misją antyheretycką na Węgrzech przebywał w charakterze legata i inkwizytora biskup Cortony Bartolomeo Lapacci, wywodzący się z zakonu dominikanów.

Kolejnym inkwizytorem w monarchii węgierskiej został Fabian z Bacs, zwierzchnik slawońskiego wikariatu obserwanckiego odłamu zakonu franciszkanów, obejmującego całe królestwo Węgier. W bulli nominacyjnej dla Fabiana z 23 stycznia 1445 Eugeniusz IV powierzył mu funkcję inkwizytora generalnego Węgier, Bośni, Mołdawii, Wołoszczyzny, Bułgarii, Serbii i Slawonii z prawem mianowania subdelegatów. Nominacja ta została potwierdzona 3 lipca 1446, nie zachowały się jednak żadne dane świadczące o aktywnej działalności inkwizycyjnej Fabiana z Bacs. Jego następcą 10 marca 1467 został Włoch Gabriele Rangone, doradca króla Macieja Korwina i przyszły kardynał.

Ostatnie wzmianki o inkwizycji na Węgrzech pochodzą z dwóch ostatnich dziesięcioleci XV wieku. W tym czasie urząd inkwizycyjny na Węgrzech znalazł się w rękach dominikanów. 28 października 1483 papież Sykstus IV mianował inkwizytorem Węgier dominikanina Mikołaja z Koszyc, który sprawował tę funkcję do 11 czerwca 1487. Jego następcą został Walenty z Brna, mianowany 19 stycznia 1488 przez generała zakonu dominikanów inkwizytorem Węgier i Czech. Ostatnim znanym węgierskim inkwizytorem był Nicola de Mirabili (Nicolaus de Mirabilibus) z Koloszwaru, wzmiankowany jako inkwizytor 21 sierpnia 1493, który zmarł w 1495 jako prowincjał dominikanów węgierskich.

Inkwizytorzy monarchii węgierskiej
Lista znanych papieskich inkwizytorów w Królestwie Węgierskim i ziemiach mu podległych:

Paweł z Zadaru OP, inkwizytor Dalmacji i Bośni (zamordowany w 1255)
Andrzej OP, inkwizytor Chorwacji (mianowany w 1268)
Fabian OFM, inkwizytor Bośni i Dalmacji (udokumentowany 1325–1337)
Jakub z Marchii OFM, inkwizytor Węgier i Austrii (1436–1439)
Jan Wayai OFM, inkwizytor Węgier i Bośni (udokumentowany 1439–1441)
Bartolomeo Lapacci OP, biskup Cortony, inkwizytor Węgier (1442)
Fabian Bacsi OFM, inkwizytor Węgier, Bośni, Mołdawii, Wołoszczyzny, Bułgarii, Serbii i Slawonii (udokumentowany 1445–1446)
Gabriele Rangone OFM, inkwizytor Węgier (1467–1472) oraz tytularny inkwizytor Czech (1460–1472)
Mikołaj z Koszyc OP, inkwizytor Węgier (1483–1487)
Walenty z Brna OP, inkwizytor Węgier i Czech (1488–1489)
Mikołaj de Mirabili z Koloszwaru OP, inkwizytor Węgier (udokumentowany jako inkwizytor w 1493, zm. 1495)

W dominikańskiej tradycji wymienia się jeszcze dwóch trzynastowiecznych inkwizytorów z tego zakonu, Jana i Mikołaja, którzy mieli osiągnąć godność biskupią, a na końcu ponieść śmierć męczeńską z rąk heretyków. Tradycji tej nie potwierdzają jednak źródła współczesne.

Inkwizycja w Dalmacji i Albanii
Na początku XV wieku niemal całe wybrzeże dalmackie znalazło się pod władzą Republiki Weneckiej i zostało ostatecznie odseparowane od bezpośrednich wpływów monarchii węgierskiej. W 1438, a więc w okresie działalności na Węgrzech Jakuba z Marchii, władze zakonu franciszkanów mianowały odrębnego inkwizytora dla Dalmacji; został nim miejscowy prowincjał Mikołaj z Durazzo. Franciszkanie sprawowali w Dalmacji funkcje inkwizycyjne aż do drugiej połowy XVI wieku.

26 marca 1451 katolicki władca Albanii Skanderbeg uznał się za wasala królestwa Neapolu. 22 września tego samego roku papież Mikołaj V wysłał do Albanii franciszkanina Eugenio Somma w podwójnej roli papieskiego nuncjusza oraz inkwizytora Albanii, Serbii i Bułgarii.

Działalność
O rzeczywistej działalności inkwizycji na Węgrzech i na Bałkanach wiadomo bardzo niewiele, a konkretne, czy choćby przybliżone dane liczbowe są w zasadzie niemożliwe do odtworzenia w oparciu o znane źródła. Wiadomo, że około 1240 dominikanie nakłonili wielu heretyków do nawrócenia, a wielu innych, którzy odmówili, zostało spalonych na stosie przez księcia Kolomana Halickiego, jednak lakoniczna wzmianka kronikarska informująca o tym nie daje wyobrażenia nawet co do rzędu wielkości, jaki wchodzi w grę, ani nie precyzuje dostatecznie roli dominikanów w tych represjach. Z kolei w 1268 w Skradin inkwizytor Andrzej z konwentu w Zadarze pojednał z Kościołem „licznych” heretyków, ale również tym razem źródła nie podają konkretnych danych liczbowych. Franciszkański inkwizytor Fabian w 1329 prowadził śledztwo przeciwko opatowi oraz jednemu z mnichów z klasztoru świętych Kosmy i Damiana w Zadarze (należącym wówczas do Republiki Weneckiej), jednak proces ten nie zakończył się wyrokiem z powodu interwencji arcybiskupa Zadaru Jana. Jak wynika z późniejszej korespondencji Benedykta XII z hierarchami dalmackimi, inkwizytorzy w tych stronach nie mogli liczyć na wsparcie ze strony władz świeckich, co uniemożliwiało podjęcie skutecznej akcji inkwizycyjnej. Jedynym papieskim inkwizytorem, o którym wiadomo, że przeprowadzał procesy inkwizycyjne na terenie samych Węgier, był Jakub z Marchii, który działał w latach 1436 do 1439. Z zachowanej korespondencji między Jakubem, jego współpracownikami, węgierskimi biskupami i papieżem Eugeniuszem IV wynika, że pojednał on z Kościołem aż 25 tysięcy ludzi. W 1439 w diecezji Sirmium skazał on na śmierć cztery osoby (w tym jednego księdza), ale wyroku nie wykonano, gdyż wszyscy skazani zdołali uciec. Protesty wzbudzała stosowana przez niego praktyka ekshumowania i palenia zwłok heretyków.

Inkwizycja rzymska na Bałkanach

Po zreformowaniu papieskiej inkwizycji przez papieża Pawła III i utworzeniu w 1542 Świętej Kongregacji Rzymskiej i Powszechnej Inkwizycji podległe jej trybunały pojawiły się w posiadłościach Republiki Weneckiej na Bałkanach. W 1559 utworzony został trybunał w Capo d'Istria, obejmujący swą jurysdykcją Istrię, a w 1578 powstał trybunał dla Dalmacji z siedzibą w Zadarze. Istniały one do 1806 (Capo d'Istria) i 1807 (Zadar), gdy zostały zniesione przez Napoleona Bonaparte.



Bibliografia
, wszystkie tomy na 
Ireneusz Wysokiński, Źródła do badań nad średniowieczną inkwizycją dominikańską na Węgrzech, w: 
Dominik Deman, Jakov Markijski u srednjovjekovnoj Ugarskoj, w: GODIŠNJAK ZA ZNANSTVENA ISTRAŽIVANJA, 2010, s. 9-31.
Wolfgang Untergehrer: , Dysertacja doktorska, Monachium 2012










