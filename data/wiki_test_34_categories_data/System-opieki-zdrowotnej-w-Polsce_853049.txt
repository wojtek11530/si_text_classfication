
Julian Józef Różycki (ur. 11 marca 1834 r. w Warszawie, zm. 23 kwietnia 1919 r. w Warszawie) - warszawski farmaceuta, właściciel kilku aptek, inwestor i działacz społeczny. Syn Adama, mistrza stolarskiego i Pauliny (z d. Żółtowska ?). 

Jego ojciec pochodził z żydowskiej inteligenckiej rodziny Rozenblumów, która na początku XIX wieku przeszła na wiarę katolicką, kultywując jednocześnie pamięć o swoim pochodzeniu wyrażaną dotacjami na rzecz ochronki żydowskiej i miejscowej synagogi.

Julian Różycki w listopadzie 1853 r. ukończył Warszawską Szkołę Farmaceutyczną, a w 1859 r. zdobył tytuł magistra farmacji na Wydziale Farmaceutycznym Akademii Medyko-Chirurgicznej w Warszawie. Prowadził aptekę przy ul. Brukowej 31 (obecnie Okrzei).

W listopadzie 1859 r. ożenił się z Franciszką Apolonią z Rygierów (miał z nią trzech synów: Władysława, Wacława i Leona, którzy również zostali farmaceutami).


W 1892 r. kupił Pierwszą Krajową Fabrykę Plastrów Chemicznych (od aptekarzy Trzcińskiego i Urbanowicza). 

W 1895 r. założył Towarzystwo Budowy i Eksploatacji Dróg Żelaznych Podjazdowych, którego staraniem wybudowano w latach 1896-1897 wąskotorową kolejkę dojazdową Warszawa-Marki (później do Radzymina), która działała do 1974 r.

Julian Różycki był opiekunem VII Ochrony (przedszkola) przy ul. Sprzecznej, zajmował się Salą Ochrony Sierot przy ul. Brukowej, zorganizował Kasę Groszowych Oszczędności i Bezpłatną Czytelnie, wspomagał "Ogródek dziecięcy" przy ul. Szerokiej (obecnie Kłopotowskiego), partycypował w kosztach Szpitala Najświętszej Maryi Panny, uzyskał zgodę władz rosyjskich na założenie na terenie Pragi gimnazjum męskiego (dzisiejsze LO im. Władysława IV).

Był również założycielem Bazaru Różyckiego - targowiska o powierzchni 15 tys. metrów kwadratowych - powstałego w 1901 r. między ulicami: Targową, Żąbkowską i Brzeską (na terenie posesji należącej do Różyckiego).

Podczas I wojny światowej Julian Różycki był opiekunem okręgu XV Kuratorium Rodzin Rezerwistów m.st. Warszawy.

Zmarł w Warszawie mając 85 lat. Pochowano go na Cmentarzu Powązkowskim.






