Lutosławski Quartet – polski kwartet smyczkowy działający od 2007 roku.

Skład
Jakub Jakowicz – I skrzypce
Marcin Markowicz – II skrzypce
Artur Rozmysłowicz – altówka
Maciej Młodawski – wiolonczela

Zespół
Zespół wystąpił na wielu festiwalach: Wratislavia Cantans, Festiwal Ensemble, Musica Polonica Nova, Jazztopad, Łańcuch, Forum Lutosławskiego w Filharmonii Narodowej, Klara Festival w Brukseli oraz Ankara Music Festival w Turcji.

Kwartet koncertował wspólnie z Bruno Canino, Paulem Guldą, Kwartetem Śląskim, Royal String Quartet, Tomaszem Strahlem, Ryszardem Groblewskim, angielskim oboistą Nicholasem Danielem, światowej sławy pianistą, lauratem Konkursu Chopinowskiego – Eugenem Indjicem, znakomitym klarnecistą Michelem Lethiec oraz z wybitnymi jazzmanami, takimi jak – Kenny Wheeler, John Taylor i Uri Caine. Wykonał również koncerty na kwartet i orkiestrę Bohuslava Martinů i Arnolda Schöenberga pod batutą Maestro Jacka Kaspszyka.
W grudniu 2010 roku wystąpił w Operze Brukselskiej na zaproszenie tamtejszego Instytutu Polskiego z koncertem zamykającym Międzynarodowy Rok Chopinowski. W 2012 roku zespół został zaproszony m.in. na Festiwal Muzyki Współczesnej w Grecji.

Zespół wraz z zaproszonymi gośćmi – Krzysztofem Jakowiczem i Andrzejem Bauerem – nagrał dla wytwórni CD Accord pierwszą na świecie płytę prezentującą twórczość kameralną Witolda Lutosławskiego, która otrzymała nominację do Nagrody Fryderyk 2009. W 2010 roku na debiutancką płytę solową Lutosławski Quartet nagrane zostały kwartety Karola Szymanowskiego, Dymitra Szostakowicza i Marcina Markowicza. Zespół nagrywa również płytę z utworami na kwartet i fagot z Katarzyną Zdybel – laureatką wielu międzynarodowych konkursów, a dla wytwórni Naxos komplet kwartetów Grażyny Bacewicz.

Lutosławski Quartet wykonuje między innymi muzykę XX i XXI wieku, stawiając przy tym nacisk na rozpowszechnianie muzyki polskiej (kompozycje m.in. Lutosławskiego, Bacewicz, Szymanowskiego, a także jednego z członków kwartetu – Marcina Markowicza). Jako zespół artystów wszechstronnych
i otwartych na inspiracje muzyczne repertuar współczesny łączy z dziełami muzyki klasycznej, romantycznej i jazzowej. W najbliższych planach zespołu jest wydanie kolejnych płyt promujących muzykę polską.

Kwartet działa jako jeden z zespołów Narodowego Forum Muzyki we Wrocławiu.

Linki zewnętrzne
http://www.lutoslawskiquartet.com




