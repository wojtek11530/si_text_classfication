
Bizant, bezant (łac. bysantius, besantius od Byzantius nummus) – potoczne określenie złotej monety cesarstwa bizantyńskiego; w średniowieczu symbol bogactwa i dobrobytu.

Późna postać bizantyjskiego solida mającego szeroki obieg w Europie od IV do ok. XV wieku. 
Zwłaszcza po pierwszych wyprawach krzyżowych rozpowszechniony w krajach zachodnioeuropejskich włącznie z Anglią. Do pojawienia się florenów (1252) i weneckich dukatów (1284) był podstawową złotą monetą handlową, szczególnie w kontaktach z krajami Bliskiego Wschodu. Decydowała o tym jakość kruszcu monety i jej dość stała waga (przec. 3,2 g). W krajach wschodniej Słowiańszczyzny spotykany nieczęsto.

Dzięki swej popularności bizant (czasem nazywany też besamt) zyskał w średniowieczu liczne naśladownictwa. Poza arabskimi znane one są przede wszystkim z państw krzyżowców na Bliskim Wschodzie. Niektóre z nich  (np. Hrabstwo Trypolisu 1109-1289) emitowały monety (bysantii Tripolitani) o mieszanych cechach chrześcijańsko-arabskich. Głównie dla lokalnego handlu bliskowschodniego wypuszczano w pierwszej ćwierci XII wieku tzw. bezanty saraceńskie (besanti sarracinati) z obustronnymi legendami pseudokufickimi i błędnymi wyobrażeniami arabskimi. Z kolei w latach 1250-59 bito monety z legendami kufickimi, ale swą treścią (tj. datowaniem, symbolem krzyża itp.) propagujące chrześcijaństwo. 

Mianem biały bizant (franc. bésant blanc) określano w zachodniej Europie monety Królestwa Cypru o niskiej zawartości (próbie) złota.  

Bibliografia
Bezant, bizantin [w:] Władimir W. Zwaricz, Numizmaticzeskij słowar’'', Lwow 1980
'''' [w:] Reppa – Das grosse Münzen-Lexikon



