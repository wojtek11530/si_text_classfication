Tytus, Romek i A'Tomek księga IV – czwarty kolejny komiks z serii Tytus, Romek i A'Tomek o przygodach trzech przyjaciół Tytusa, Romka i A'Tomka. 

Autorem scenariusza i rysunków jest Henryk Jerzy Chmielewski. Album ten ukazał się po raz pierwszy w roku 1969 nakładem Wydawnictwa Harcerskiego. Potocznie księga ta ma opis - Tytus żołnierzem. Album oprócz kadrów komiksowych zawiera sześć tablic z uzbrojeniem wojska polskiego, a na końcu książeczki umieszczone są stopnie wojska lądowych i marynarki wraz z ich graficznym przedstawieniem. Na stronie 28 jest malunek chłopców pt. "Wyzwolenie Warszawy", którym wygrali konkurs plastyczny. 

Fabuła komiksu
Tytus, Romek i A'Tomek bawią się w wojnę. Ćwiczą musztrę, pokonują tory przeszkód, udzielają pierwszej pomocy rannemu, forsują rzekę, czołgają się przez tunel. Na drugi dzień atakują bazę nieprzyjaciela i wykradają "tajne plany", które okazują się planami zagospodarowania zieleni. A'Tomek wraz z resztą buduje rakietowóz, pojazd bojowy. Za jego pomocą prowadzą wojny podwórkowe z wojskiem Lulasia. Chłopcy pod wpływem kolegów postanawiają zdobyć Odznakę Sprawności Bojowej. Następnie w nagrodę za konkurs plastyczny są zaproszeni na prawdziwe ćwiczenia wojskowe. Zakładają prawdzie żołnierskie mundury, śpią w wojskowych namiotach, uczestniczą w porannej zaprawie i prawdziwych ćwiczeniach bojowych. Po zajęciach wojskowych pomagają w żniwach rolnikowi.
 
Zawartość tablic albumu A'Tomka ==   
Czołgi - Lekki czołg pływający PT 76, Czołg średni T 34/85, Czołg średni T 54
Transportery opancerzone - Kołowy, pływający transporter opancerzony BRDM, Kołowy, pływający transporter opancerzony SKOT, Gąsienicowy, pływający transporter opancerzony TOPAS
Artyleria - Armata przeciwpancerna 85 mm, Współczesna "Katiusza" - artyleryjska wyrzutnia rakietowa, Rakieta taktyczna na wyrzutni z podwoziem gąsienicowym 
Artyleria przeciwlotnicza - Rakieta przeciwlotnicza, Armata przeciwlotnicza 57 mm w położeniu bojowym, Samobieżne działo przeciwlotnicze ZSU 23-4 z czterema sprzężonymi działkami 23 mm kierowanymi radarami
Niewypały - granat moździerzowy, pocisk artyleryjski, granaty ręczne, granaty partyzanckie. "Karbidówka", "Filipinka", "Sidolówka", nabój do haubicy, bomba lotnicza, miny przeciwczołgowe, amunicja karabinowa i pistoletowa 
Lotnictwo - śmigłowiec SM-2, szkolny samolot odrzutowy Iskra, odrzutowy samolot myśliwski MIG-21 

Kulisy powstania komiksu
Autor albumu wspominał w wywiadach, iż temat czwartej książeczki został mu narzucony z "góry", musiał narysować swoich bohaterów w wojsku. A także nie mógł narysować Tytusa stojącego na warcie, tłumaczeniem było, iż cyt. "Tytus jako małpa nie może stać na warcie, bo żołnierz musi złożyć przysięgę". Również uwagę cenzorów zwróciły czołgi rysowane przez Chmielewskiego, bo na rysunku karykaturalnym mogą być koślawe, więc obok musiały być zamieszczone grafiki (innego autora) z realistycznymi rysunkami sprzętu wojskowego i stąd wzięły się tablice A'Tomka w tej książeczce.
 
Wydania
wydanie I     1969 - Wydawnictwo Harcerskie, nakład: 100 000 egzemplarzy
wydanie II    1973 - Wydawnictwo Harcerskie Horyzonty, nakład: 50 000 egzemplarzy
wydanie III   1976 - Wydawnictwo Harcerskie Horyzonty, nakład: 50 000 egzemplarzy
wydanie IV    2001 - Prószyński i S-ka, nakład: 25 000 egzemplarzy, pierwsze w pełni kolorowe
wydanie V  (wydanie zbiorowe jako Złota księga przygód V)    2004 - Prószyński i S-ka, nakład: 20 000 egzemplarzy
wydanie VI     2009 - Prószyński Media



Bibliografia
Henryk Jerzy Chmielewski: Tytus, Romek i A'Tomek księga IV. Warszawa: Wydawnictwo Harcerskie Horyzonty, 1973.




