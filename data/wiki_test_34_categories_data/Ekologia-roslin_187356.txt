
Owoce trujące – owoce niektórych krzewów, drzew lub bylin działające toksycznie. Są najczęściej spotykane w lasach, ale także hodowane przez ludzi wyłącznie w celach dekoracyjnych, stąd mogą występować w parkach, a także w ogrodach. Trujące owoce są zwykle ładne, kolorowe i apetyczne.

W Polsce ostre zatrucia roślinami stanowią około 1% ogólnej liczby zatruć, z czego 75% występuje u dzieci w wieku do 10 lat. To one dają się zwieść atrakcyjnym wyglądem owoców. Trujące właściwości danego gatunku roślin określane są wielkością występowania w nich tak zwanych ciał czynnych. Do najważniejszych ciał czynnych zalicza się alkaloidy, glikozydy i saponiny.

Toksyczność u roślin zależy od:
rozwoju i dojrzałości poszczególnych ich części
pory zbioru
warunków klimatycznych, glebowych i geograficznych, miejsca ich występowania
im dalej na północ, tym mniejsza moc
gatunki dzikie przeniesione do uprawy wykazują spadek toksyczności.

Na poszczególne roślinne trucizny istnieje indywidualna wrażliwość i odporność zarówno u ludzi, jak i u zwierząt. Przykładem może być alkaloid występujący w wilczej jagodzie – silnie działający na ludzi, dla zwierząt natomiast nie stanowiący zagrożenia.

Owoce leśne słabo trujące
Owoce wywołujące przejściowe zaburzenia żołądkowo-jelitowe oraz ośrodkowego układu nerwowego. Rośliny z takimi owocami to:

jemioła pospolita białe owoce
bez czarny tylko niedojrzałe jagody – czerwone
bez koralowy
kalina koralowa
kalina hordowina
kokoryczka wonna
kruszyna pospolita

Owoce leśne średnio trujące
Owoce spożyte w większej ilości mogą być przyczyną zgonu. Do takich roślin należy zaliczyć:
owoce czerwone – niedojrzała kruszyna pospolita, psianka słodkogórz
owoce niebieskie – czworolist pospolity, jałowiec wirginijski
owoce czarne – bez hebd, bluszcz pospolity, czerniec gronkowy, kokoryczka wielokwiatowa, ligustr pospolity, szakłak pospolity.

Owoce leśne silnie trujące
Owoce zjedzone nawet w małej ilości mogą spowodować śmierć. Do takich roślin należy zaliczyć:
konwalię majową – śmiertelne zatrucie u dzieci może wystąpić po zjedzeniu kilku czerwonych jagód, a u dorosłych po zjedzeniu więcej niż 30 jagód.
trzmieliny  (trzmielina brodawkowata i trzmielina zwyczajna) – różowoczerwone owoce zjedzone w większych ilościach.
wawrzynek wilczełyko – dla dzieci dawką śmiertelną są 3-4 szkarłatnoczerwone owoce, dla dorosłych 10 – 20 owoców.
wiciokrzew suchodrzew – spożycie nawet kilku ciemnoczerwonych jagód może spowodować śmiertelne zatrucie.
jałowiec sawina – szaroniebieskie szyszkojagody zawierają silnie trujący związek, sabinol.
pokrzyk wilcza jagoda – czarne błyszczące jagody, u dzieci 1-2 jagody powodują ciężkie zatrucia, natomiast dawką śmiertelną dla dorosłych jest 10 – 12 jagód.

Zobacz też: Owoce, Owoce jadalne



