Walery Maryański vel Walerian Marjański (ur. 2 stycznia 1875 w Stulsku k. Żydaczowa, zm. 6 maja 1946 w Krakowie) – generał brygady inżynier Wojska Polskiego.

Życiorys
Po ukończeniu IV Gimnazjum we Lwowie wstąpił do cesarskiej i królewskiej Armii. Studiował w Akademii Wojskowo-Technicznej i w Szkole Wojennej w Wiedniu. W czasie I wojny światowej walczył na froncie galicyjskim, karpackim i besarabskim.

8 listopada 1918 przyjęty został do Wojska Polskiego i przydzielony do Dowództwa „Wschód” na stanowisko zastępcy szefa sztabu i szefa inżynierii. 19 marca 1919 wyznaczony został na stanowisko kwatermistrza Frontu Galicyjskiego, a 1 października tego roku - szefa sztabu 12 Dywizji Piechoty. Od 20 lipca do 20 sierpnia 1920 pełnił obowiązki szefa sztabu 2 Armii, a później szefa sztabu Okręgu Generalnego „Lwów” we Lwowie. 24 września 1921 mianowany został I oficerem sztabu w Inspektoracie Armii Nr 5. 8 czerwca 1922 jako oficer Sztabu Generalnego wcielony został do oddziału macierzystego – 5 Pułku Saperów w Krakowie. W październiku 1924 objął dowództwo 12 Dywizji Piechoty w Tarnopolu.

1 grudnia 1924 Prezydent RP Stanisław Wojciechowski, na wniosek Ministra Spraw Wojskowych generała dywizji Władysława Sikorskiego awansował go na generała brygady ze starszeństwem z 15 sierpnia 1924 i 17. lokatą w korpusie generałów.

W czasie przewrotu majowego opowiedział się po stronie rządowej. Z dniem 30 kwietnia 1927 przeniesiony został w stan spoczynku. Zamieszkał w resztówce Ryki w powiecie złoczowskim.

W 1924 w Paryżu był uczestnikiem Igrzysk Olimpijskich. Startował w konkurencji strzelania z pistoletu sylwetkowego, zajmując 21. miejsce.

Awanse
podporucznik (leutnant) – 1897 
porucznik (oberleutnant) – 1901
kapitan (hauptmann II kl.) – ? 
kapitan (hauptmann I kl.) – 1911 
major (major) – 1917
pułkownik – zatwierdzony 29 maja 1920 z dniem 1 kwietnia 1920, w inżynierii i saperach, w grupie oficerów byłej armii austriacko-węgierskiej, zweryfikowany 3 maja 1922 ze starszeństwem z 1 czerwca 1919 i 6. lokatą w korpusie oficerów inżynierii i saperów
generał brygady – 1 grudnia 1924 ze starszeństwem z 15 sierpnia 1924 i 17. lokatą w korpusie generałów

Ordery i odznaczenia
Krzyż Srebrny Orderu Wojennego Virtuti Militari
Krzyż Walecznych – czterokrotnie



Bibliografia
Piotr Stawecki, Słownik biograficzny generałów Wojska Polskiego 1918-1939'', Warszawa 1994
Ryszard Wryk, Sport olimpijski w Polsce 1919-1939'', Poznań 2006
