Takelot I – faraon, władca starożytnego Egiptu, z XXII dynastii libijskiej, z czasów Trzeciego Okresu Przejściowego. Według przekazu Manethona panował 13 lat, prawdopodobnie w latach '''890-877 p.n.e.''' lub 889-876 p.n.e. Był młodszym synem Osorkona I i królowej Taschedchonsu. Władca uważany za efemerycznego. Żadne przekazy czy też zabytki nie wymieniają jednoznacznie imienia tego władcy. Wyjątkiem jest stela Pasenhora, datowana na 37 rok panowania Szeszonka V. W końcu lat 80., XX wieku n.e, udało się odnaleźć kilkanaście dokumentów wymieniających imię Takelota i jak się uważa, jest bardziej prawdopodobne, iż chodzi o Takelota I, a nie Talelota II, choć obaj ci władcy nosili to samo imię tronowe. Różnicą jest dodanie przez Takelota II do swego imienia, epitetu Siese (Sieset), co oznacza Syn Izydy. Imię Takelota wymienione jest także na steli Roku Dziewiątego z Bubastis i prawdopodobnie chodzi tu także o Takelota I.



W królewskim grobowcu w Tanis, który uważany jest za miejsce pochówku Takelota, znaleziono kilka przedmiotów za tym przemawiających; m.in. złote bransolety i alabastrowe naczynia z imieniem Osorkona I oraz uszebti królowej Taschedchonsu oraz kamiennego skarabeusza (umieszczanego podczas mumifikacji w miejscu serca) z imieniem Takelot MeriAmon, a więc Takelota I. Po rozszyfrowaniu i dokładnym przeanalizowaniu inskrypcji ze ścian kompleksu grobowego w Tanis, wysnuto wnioski potwierdzające, iż Osorkon II uhonorował swego ojca, grzebiąc go w lub przenosząc jego mumię do jednej z komór królewskiego grobowca w Tanis.

Władza Takelota nie rozciągała się na obszar całego Egiptu. W Tabaidzie władzę sprawowali, najpierw Harsiese I – syn Szeszonka II, a później dwaj starsi bracia Takelota – Juwelot i Smendes – synowie Osorkona I.

Bibliografia
Grimal N. – Dzieje starożytnego Egiptu, PIW, Warszawa 2004, ISBN 83-06-02917-8.
Kwiatkowski B. – Poczet faraonów, Iskry, Warszawa 2002, ISBN 83-207-1677-2.
Schneider Th. – Leksykon faraonów, PWN, Kraków-Warszawa 2001, ISBN 83-01-13479-8.
Jacq Ch. – Podróż po Egipcie faraonów, Świat Książki, Warszawa 2004, ISBN 83-7391-131-6 Nr 4380.
Jacq Ch. – Sekrety Egiptu faraonów, Świat Książki, Warszawa 2006, ISBN 83-7391-760-8 Nr 5023.




