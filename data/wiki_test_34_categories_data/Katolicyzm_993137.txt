Parafia Świętych Apostołów Piotra i Pawła w Mrzeżynie – parafia w dekanacie Trzebiatów i archidiecezji szczecińsko-kamieńskiej, która prócz samego Mrzeżyna obejmuje miejscowości:
Roby z kościołem filialnym pw. Niepokalanego Serca NMP
Rogowo, Msze św. sprawowane w sali kinowej

Katechizację w miejscowym Zespole Szkół i przedszkolu prowadzą siostry zakonne ze Zgromadzenia Sióstr Służek Niepokalanego Poczęcia NMP.

Kościół św. ap. Piotra i Pawła w Mrzeżynie



Kościół ulokowany na wzniesieniu oraz plebania w Mrzeżynie znajdują się bardzo blisko pasa wydm nadmorskich. Według świadka, kościół parafialny powstał w latach 1900–1912. W roku 1912 został poświęcony przez biskupa ewangelicko-augsburskiego. Od 6 września 1945 Mrzeżyno należało do parafii w Trzebiatowie. 21 października 1945 proboszcz Trzebiatowa dokonał poświęcenia kościoła w Mrzeżynie nadając mu tytuł Świętych Apostołów Piotra i Pawła. W latach 1951–1956 kościół był nieczynny ze względu na bliskość poligonu wojskowego i obowiązujący na tym odcinku wybrzeża zakaz wstępu. W roku 1972 świątynię włączono do parafii pw. św. Józefa w Trzebuszu jako kościół filialny, a w roku 1983 ustanowiono go kościołem rektorskim. 14 stycznia 1985 dekretem ks. bp. Kazimierza Majdańskiego erygowano w Mrzeżynie parafię. Z chwilą powstania parafii i objęcia duszpasterzowania przez ks. Henryka Jędrychowskiego nastąpił rozwój życia parafialnego, przeprowadzono generalny remont kościoła oraz wybudowano plebanię z domem rekolekcyjnym, gdzie obecnie odbywają się rekolekcje m.in. Kościoła Domowego - Oazy Rodzin z całej diecezji. 

Wystrój kościoła
Wnętrze kościoła parafialnego zaprojektował i wykonał prof. Henryk Burzec z Zakopanego, pracując  metodą szkiełek witrażowych. Okna witrażowe przedstawiające "kwiaty morskie" zaprojektowała i wykonała Maria Powalisz-Bardońska z Poznania. Prace stolarskie (ołtarz, chrzcielnica, konfesjonał) wykonał miejscowy stolarz Władysław Ruppental. Kościół jest ogrzewany systemem promienników elektrycznych. Nagłośnienie zaprojektował i wykonał ks. Adam Bocheński.



Kościół Niepokalanego Serca NMP w Robach
Zabytkowy kościół filialny w Robach pw. Niepokalanego Serca Najświętszej Marii Panny poświęcił 22 sierpnia 1946 ks. Kazimierz Rudawski. W drugiej połowie XVIII w. parafia w Robach obejmowała Mrzeżyno.



Na terenie kościoła mieści się tablica upamiętniająca mieszkańców wsi Roby, Kępy Nadmorskiej i Ostrowa, którzy żyli tu do 1945 roku. Zaraz przy kościele stoi nadal budynek dawnej plebanii, który obecnie jest zamieszkany.

Proboszczowie
ks. mjr Henryk Jędrychowski (1985 – 2001)
ks. Wojciech Helak (od 2001)

Grupy parafialne
Wspólnota Żywego Różańca , ministranci

Bibliografia
Czasopismo "Kościół nad Odrą i Bałtykiem" nr 49 z dnia 3 grudnia 2000 roku, cykl Poznajemy archidiecezję
