
Walentin Witalijewicz Lebiediew, ros. Валентин Витальевич Лебедев (ur. 14 kwietnia 1942 w Moskwie (ZSRR)), inżynier, kosmonauta radziecki, Lotnik Kosmonauta ZSRR.

Wykształcenie

1959 – szkołę średnią ukończył w mieście Narofomińsk w okręgu moskiewskim.
1960 – zakończył kurs w Orenburskiej Wyższej Wojskowej Szkole Pilotów Myśliwskich (ВВАУШ).
1966 – został absolwentem Moskiewskiego Instytutu Lotnictwa (МАИ) im. S. Ordżonikidze i otrzymał tytuł magistra inżyniera i rozpoczął pracę w Centralnym Biurze Konstrukcyjnym Eksperymentalnej Budowy Maszyn (ЦКБЭМ) – poprzednio biuro konstrukcyjne S. Korolowa OKB-1, a obecnie RKK Energia.
1967 – jako przedstawiciel techniczny ze strony głównego zakładu w przemyśle kosmicznym brał udział w w grupie poszukiwawczej, która na Oceanie Indyjskim miała odnaleźć statek kosmiczny „Zond”.
październik 1968 – został na krótko oddelegowany do Indii w celu odzyskania statku „Zond-5”.Później został instruktorem w oddziale kosmonautów. Brał udział w pracach nad rakietami ratunkowymi dla statków Sojuz i Ł-1. Ponadto opracowywał również metodykę ręcznego cumowania statku Sojuz ze stacją orbitalną. 
grudzień 1969 – pomyślnie przeszedł kwalifikacyjne badania medyczne. Każdą wolną chwilę poświęcał na latanie. Opanował pilotaż śmigłowca Mi-1 oraz samolotu odrzutowego Ł-29.
1971 – do momentu zaliczenia do oddziału kosmonautów w 1972, przechodził przeszkolenie w Szkole Pilotów Doświadczalnych gdzie latał na takich samolotach jak: MiG-15 i MiG-21.
kwiecień 1975 – po obronie pracy w Moskiewskim Instytucie Lotnictwa otrzymał tytuł kandydata nauk technicznych.
kwiecień 1977 – na tej samej uczelni, po obronie pracy otrzymał tytuł doktora nauk technicznych.
2000 - jako pierwszy kosmonauta został wybrany członkiem-korespondentem Rosyjskiej Akademii Nauk.

Kariera kosmonauty
Będąc jeszcze studentem po raz pierwszy próbował dostać się do oddziału kosmonautów. W grudniu 1969 roku przeszedł niezbędne badania w Instytucie Zagadnień Medyczno-Biologicznych (ИМБП) i został dopuszczony do treningu specjalistycznego.
22 marca 1972 – dostał się do trzeciej grupy kosmonautów jaką posiadało Biuro Konstrukcyjne „Energia”. 
1972 – 1973 – przygotowywał się do lotu na statku kosmicznym Sojuz w ramach programu „Orion”. Był wyznaczony do roli rezerwowego (trzeciego) inżyniera pokładowego misji Sojuz 13. We wrześniu 1973 w załodze z Piotrem Klimukiem został dublerem inżyniera pokładowego (zamienił w niej Jurija Ponomariowa). Na 11 dni przed wyznaczonym na dzień 18 grudnia 1973 startem statku kosmicznego Sojuz 13 załoga dublerów została załogą podstawową.
18 – 26 grudnia 1973 – uczestniczył w locie kosmicznym Sojuza 13.
grudzień 1977 – luty 1979 – razem z Leonidem Popowem był w trzeciej (rezerwowej) załodze - stałych ekspedycji na stację orbitalną Salut 6 (były to loty Sojuza 26 i Sojuza 29).
25 lutego 1979 - w tym samym składzie załogi był dublerem inżyniera pokładowego misji Sojuz 32.
1979 – 1980 – przygotowywał się do lotu na stację Salut 6 w czwartej podstawowej załodze (ЭО-4). Dowódcą statku był wyznaczony Leonid Popow. Niestety poważny uraz kolana sprawił, że Lebiediew musiał zostać wycofany z przygotowań. Jego miejsce w załodze zajął Walerij Riumin.
1981 – maj 1982 – powrócił do przygotowań i został wyznaczony do nowej załogi razem z Anatolijem Bieriezowojem. Obaj byli dublerami członków załogo Sojuza T-4 (lot na stację Salut 6) oraz tworzyli załogę podstawową misji Sojuz T-5 (pierwsza stała załoga Saluta 7). 
13 maja – 10 grudnia 1982 – uczestniczył w locie statku kosmicznego Sojuz T-5.
1983 – dostał się do grupy kosmonautów szkolących się w ramach programu Buran. Lebiediew od 1985 trenował w załodze z Aleksandrem Szczukinem. Pełnił w niej funkcję inżyniera pokładowego.
1986 – został odsunięty od przygotowań, a w załodze zastąpił go Siergiej Krikalow. 
1989 – 1993 – był kosmonautą Rosyjskiej Akademii Nauk (do 1992 była to Akademia Nauk ZSRR).
25 lutego 1993 – z uwagi na przejście na emeryturę opuścił oddział kosmonautów.

Loty załogowe
„Sojuz 13”
18 grudnia 1973 wystartował w kosmos na pokładzie dwuosobowego statku kosmicznego Sojuz 13. W załodze dowodzonej przez Piotra Klimuka Walentin Lebiediew pełnił funkcję inżyniera pokładowego. Podczas lotu załoga testowała nowy statek kosmiczny. Sprawdzano systemy ręcznego i automatycznego sterowania pojazdem oraz metody automatycznej nawigacji w różnych warunkach lotu.
Sojuz 13 posiadał na swoim pokładzie kamerę do prowadzenia obserwacji astrofizycznych. Przy jej użyciu wykonali spektroskopowe zdjęcia różnych rejonów Ziemi oraz prowadzili obserwację gwiazd w ultrafioletowym zakresie promieniowania. 26 grudnia 1973 kosmonauci pomyślnie wylądowali w odległości ok. 200 km od Karagandy.

"Sojuz T-5"
Walentin Lebiediew po raz drugi wystartował w kosmos 13 maja 1982 na pokładzie statku kosmicznego Sojuz T-5. Dowódcą załogi był Anatolij Bieriezowoj a Lebiediew, tak jak podczas poprzedniego lotu, pełnił funkcję inżyniera pokładowego. Obaj kosmonauci 14 maja 1982, po pomyślnym dokowaniu i przejściu na pokład stacji orbitalnej Salut 7, zostali jej pierwszą stałą załogą. W czasie rekordowego, jak na tamte czasy, lotu załoga przeprowadziła liczne eksperymenty naukowo-techniczne i badania medyczno-biologiczne. Dwukrotnie do stacji Salut 7 dokowały statki załogowe, na pokładzie których znajdowały się tzw. załogi odwiedzające. 25 czerwca 1982 na Sojuzie T-6 przybyła radziecko-francuska załoga w składzie: Władimir Dżanibekow, Aleksandr Iwanczenkow i Jean-Loup Chrétien, która pracowała na pokładzie stacji do 2 lipca 1982. Drugą taką załogę przyjęto 20 sierpnia 1982 gdy na pokładzie Sojuza T-7 przybyli: Leonid Popow, Aleksandr Sieriebrow i Swietłana Sawicka. Po zakończeniu wspólnych prac kosmonauci zamienili w obu statkach załogowych swoje indywidualne fotele i 27 sierpnia 1982 załoga odwiedzająca powróciła na Ziemie w kapsule Sojuza T-5. Nowy statek Sojuz T-7 pozostał do dyspozycji Lebiediewa i Bieriezowoja.
30 lipca 1982 obaj kosmonauci przebywali na zewnątrz stacji Salut 7 przez ponad 2,5 godziny. 
Podczas trwania misji załoga Saluta 7 wyrzuciła przez śluzę powietrzną amatorskiego satelitę o wadze 26 kilogramów.
Tak długa misja była możliwa również dzięki statkom towarowym serii Progress, które dostarczały kosmonautom na orbitę żywność, tlen, paliwo i inne wyposażenie. Podczas tej misji do Saluta 7 przybyły 4 statki tej serii: 25 maja 1982 – Progress 13, 12 lipca 1982 – Progress 14, 30 września 1982 – Progress 15 i 2 listopada 1982 – Progress 16.
Kosmonauci w statku Sojuz T-7 powrócili na Ziemię 10 grudnia 1982.

Inna działalność zawodowa
1989 – 1991 – został zastępcą dyrektora ds. naukowych Instytutu Geografii Akademii Nauk ZSRR
lipiec 1993 – został dyrektorem naukowego centrum wiedzy o Ziemi. Obecnie przebywa na emeryturze. 

Autor około 120 publikacji naukowych i 26 wynalazków zastosowanych w systemach pokładowych stacji Salut i statków Sojuz. Ponadto napisał 6 książek, w tym:
Obserwatoria w kosmosie „Sojuz 13” – „Orion 2” („Обсерватория в космосе Союз-13 - Орион-2”), 
„Techniczna efektywność załogowych statków kosmicznych”
„Kosmonauci badają Ziemię” („Космонавты исследуют Землю”) - 1991
„Мое измерение” ( Moja miara) – 1994 – napisana na podstawie dzienników jakie prowadził podczas lotu na pokładzie stacji orbitalnej Salut 7.

Odznaczenia i nagrody
Medal Złota Gwiazda Bohatera Związku Radzieckiego i – dwukrotnie (1973, 1982)
Order Lenina – dwukrotnie (1973, 1982)
Order Zasług dla Ojczyzny IV klasy (2007)
Medal "Za zasługi w podboju kosmosu" (2011, Rosja)
Oficer Legii Honorowej (1982, Francja)
Złoty Medal im. Konstantina E. Ciołkowskiego przyznany przez Akademię Nauk ZSRR (1984)
"Zasłużony pracownik nauki Federacji Rosyjskiej" (1999)

Wykaz lotów


Zobacz też
Alfabetyczna lista astronautów i kosmonautów
Grupy i oddziały astronautów
(10015) Valenlebedev



Linki zewnętrzne
