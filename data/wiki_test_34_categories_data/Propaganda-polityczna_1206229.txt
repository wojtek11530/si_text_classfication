Nonda Bulka (ur. w 1906 roku we wsi Leusë k. Përmet, zm. 14 listopada 1972 w Tiranie) – albański pisarz, poeta, publicysta i satyryk.

Po ukończeniu liceum francuskiego w Korczy, odbył studia prawnicze we Francji. Po powrocie do kraju podjął pracę nauczyciela w Korczy, a następnie w Elbasan i w Tiranie. W okresie powojennym pracował także na Wydziale Historyczno-Filologicznym Uniwersytetu Tirańskiego.

Był jednym z pionierów zaangażowanej społecznie literatury i inicjatorem nurtu realistycznego w literaturze albańskiej. Pierwsze opowiadania publikował w latach trzydziestych w czasopismach Bota e Re (Nowy Świat) oraz Ilyria. Jako publicysta posługiwał się pseudonimami: Na-na, Sti-sti, a także Chri-Chri. W roku 1934 ukazał się drukiem pierwszy zbiór jego opowiadań Kur qan e qesh bilbili (Kiedy słowik śmieje się i płacze).

Oprócz podejmowania problematyki społecznej wziął czynny udział w toczącej się w latach 30. na łamach "Minervy" dyskusji o stanie współczesnej literatury albańskiej. Zajmował się także tłumaczeniem literatury francuskiej na język albański (m.in. dzieła Balzaka). W czasach rządów Envera Hodży stał się jednym z najbardziej zaangażowanych pisarzy albańskiego socrealizmu. Należał do grona założycieli satyrycznego tygodnika Hosteni.

Imię Nondy Bulki nosi szkoła w Përmet.

Proza
Kur qan e qesh bilbili (Kiedy słowik śmieje się i płacze) 1934
Skica dhe tregime (Szkice i opowiadania) 1950
Soditje 1957
Maska të çjerra, 1966
Fabula (Bajki dla dzieci), 1971, wyd. Prisztina
Thumba pa helm 1985

Poezja
Vargje satirike (Strofy satyryczne) 1951
Ne driten e yllit (W blasku gwiazdy) 1952
Bij te shkrepit (Syn zastrzelonego) 1963
Legenda e nje fisi (Legenda pewnego rodu) 1966

Bibliografia
