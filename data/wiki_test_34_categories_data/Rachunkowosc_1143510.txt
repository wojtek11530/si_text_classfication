Polityka podatkowa – stanowi część polityki budżetowej oraz jest integralną częścią polityki fiskalnej. Jej przedmiotem jest kształtowanie systemu i metod podatkowych w celu zapewnienia dochodów budżetowi państwa na realizację zadań. Polityka podatkowa to ogół decyzji państwa w zakresie opodatkowania obywateli i przedsiębiorstw. Jej istotnym elementem jest dążenie do osiągnięcia wysokiej efektywności w ściąganiu podatków. Wymaga ona rozstrzygnięcia problemów podatkowych, które decydują o jej treści i kierunkach.

Funkcje polityki podatkowej
fiskalna – dostarcza budżetowi dochodów na utrzymanie państwa i realizację zadań
regulacyjna (alokacyjna) – kształtowanie wielkości dochodu i majątku będących w dyspozycji podatników
stymulacyjna – takie kształtowanie wielkości podatku, aby wywrzeć na podatnikach określone reakcje w celu pobudzenia bądź ostudzenia wzrostu gospodarczego
informacyjna – odzwierciedla przebieg procesów gospodarczych, podziału i wymiany

Pryncypialne znaczenie ma funkcja fiskalna, ponieważ służy ona do takiego kształtowania obciążeń podatkowych, aby zapewnić budżetowi państwa jak najwyższe wpływy. Wpływy te są przeznaczane na transfery dla obywateli oraz na wydatki państwa. Funkcja regulacyjna polega na redystrybucji dochodu narodowego (podatki zapewniają wpływy do budżetu, z którego to są finansowane transfery i wydatki państwowe) poprzez ustalanie różnych stawek podatkowych dla podmiotów o różnych dochodach, bądź na różne dobra. Funkcja stymulacyjna ma na celu zapewnienie jak najlepszej efektywności w działalności gospodarczej np. poprzez preferencje podatkowe na inwestycje w zakresie ochrony środowiska. Państwo za pomocą niższych/wyższych podatków może stymulować popyt w określonych gałęziach gospodarki. Polityka podatkowa pełni funkcję informacyjną, ponieważ np. można stwierdzić jaki procent podatników posiada dochody niższe od progu ubóstwa.

Cele polityki podatkowej
fiskalny – dostarczenie jak najwyższych dochodów przy jak najniższych kosztach poboru oraz nie powodując ujemnych skutków ubocznych
gospodarcze – zapewnienie jak najlepszego rozwoju gospodarczego przy zachowaniu określonych wpływów podatkowych do budżetu państwa
społeczne – zapewnienie społeczeństwu odpowiednich warunków bytowych przy zachowaniu określonych wpływów podatkowych do budżetu państwa

Podstawowym celem jest cel fiskalny, ponieważ podatków jako wpływy do budżetu nie można zastąpić. Dlatego też, bez spełnienia celu fiskalnego nie można realizować pozostałych dwóch.

Rodzaje prowadzenia polityki podatkowej
Polityka pasywna – zasady kształtowania dochodów i cen, tworzące mechanizm reagowania automatycznego cen i dochodów na zmianę sytuacji gospodarczej, określane są ustawowo. Ten typ polityki podatkowej nie wymaga podejmowania działań, ponieważ następuje automatyczna reakcja w wyniku zmian sytuacji gospodarczej.
Polityka aktywna – podejmowanie odpowiednich działań (tj. przeciwdziałanie inflacji, zróżnicowanie dynamiki dochodów i ograniczenie bezrobocia).

Przeciwnicy polityki aktywnej twierdzą, iż jest ona:
nieskuteczna
niezgodna z rynkiem
kosztowna (administracja, biurokracja)
wzrost płac i cen nie ulega likwidacji – tylko przesunięcia w czasie
presja inflacyjna (inflacja tłumiona).

Zwolennicy polityki aktywnej, twierdzą, że:
jest ona konieczna w warunkach monopolu rynku, korporacji i związków zawodowych
polityka powoduje wyższy poziom wykorzystania zasobów i zatrudnienia
pozwala na utrzymywanie stopy wzrostu płac w stosunku do wydajności
łagodzi sprzeczności między cenami a zatrudnieniem.

Przejrzysta polityka podatkowa
Zazwyczaj analizy ekonomiczne skupiają się na wysokości podatków i stopniu ich oddziaływania na gospodarkę. Niewiele uwagi poświęca się samemu procesowi gromadzenia dochodów, celom funkcjonowania danych rozwiązań czy związanym z nim nieefektywnościami, gdzie duże znaczenie może odgrywać przejrzystość.

Od przejrzystej polityki podatkowej wymaga się spełnienia następujących warunków:
określenia celów polityki podatkowej;
stosowania możliwie precyzyjnie zdefiniowanych narzędzi, które będą spełniać stawiane przed nimi cele;
wszelkie obowiązki podatkowe powinny posiadać jasno określoną podstawę prawną;
prawo podatkowe powinno być jednoznaczne oraz czytelne;
informacja na temat prowadzonej polityki powinna być rzetelna i ogólnie dostępna;
sposób prowadzonej polityki powinien być jawny oraz dobrze jakby tworzył spójną strategię krótko czy średniookresową – ewentualne zmiany powinny podlegać uzasadnieniom i być ogłaszane publicznie z odpowiednim wyprzedzeniem czasowym;
wiarygodność prowadzonej polityki będzie podnosić stabilność stosowanych rozwiązań.

Zobacz też
podatek
system podatkowy
polityka budżetowa
polityka fiskalna
inflacja tłumiona
inflacja
polityka gospodarcza
polityka społeczna

Bibliografia
Andrzeja Gomułowicz, Polityka podatkowa w Polsce i przesłanki jej kształtowania, w: „Monitor podatkowy”.
Polityka gospodarcza, pr. zbior. pod red. H.Ćwiklińskiego, Wydawnictwo Uniwersytetu Gdańskiego, Gdańsk 2000.



