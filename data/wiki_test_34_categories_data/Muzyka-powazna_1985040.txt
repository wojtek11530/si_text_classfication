Eugen Indjic (ur. 11 marca 1947 w Belgradzie) – amerykański pianista pochodzenia rosyjsko-serbskiego.

Studiował grę na fortepianie w nowojorskiej Juilliard School w klasie Lee Thompson i Mieczysława Münza (1965-1968) oraz w Harvard University (1965-1969) u Lorina Bermana i Leona Kirchnera (teoria, kompozycja). Przez dziesięć lat pracował pod kierunkiem Artura Rubinsteina, przez siedem – Nadii Boulanger w Paryżu oraz u Clifforda Curzona w Fontainebleau.

W trakcie swojej kariery odniósł sukcesy na kilku konkursach pianistycznych:
IV miejsce na VIII Międzynarodowym Konkursie Pianistycznym im. Fryderyka Chopina w Warszawie (1970)
III miejsce na Międzynarodowym Konkursie Pianistycznym w Leeds (1972)
II miejsce na I Międzynarodowym Mistrzowskim Konkursie Pianistycznym im. Artura Rubinsteina (1974)

Był jurorem międzynarodowych konkursów pianistycznych w Warszawie (XIV Konkurs Chopinowski), Lizbonie, Tel Awiwie i Monte Carlo. Prowadzi letnie kursy mistrzowskie w Paryżu i Pradze.














