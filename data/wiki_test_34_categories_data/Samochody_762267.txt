Mercedes-Benz SLC (C107)''' − samochód typu coupe marki Mercedes Benz. Wdrożony do produkcji w roku 1972. Zastąpił krążownik W111. Jest to bliźniacza konstrukcja modelu SL (R107), przy czym SLC jest o 36 centymetrów dłuższy. Dzięki temu mieści cztery pełnowymiarowe siedzenia. Nadwozie modelu jest stylistycznie zbliżone do S-klasy W116, od niej również pochodzą silniki. Dawcą wielu elementów zawieszenia jest model klasy średniej - W114.

Silniki (chronologicznie)
'''350 SLC - typ: M116, widlasty 8-cylindrowy, pojemność: 3499 cm³, moc: 195-200 KM, produkcja: 1972-1980
'''450 SLC - typ: M117, widlasty 8-cylindrowy, pojemność: 4520 cm³, moc: 217-225 KM, produkcja: 1972-1980
'''280 SLC - typ: M110, rzędowy 6-cylindrowy, pojemność: 2743 cm³, moc: 170-185 KM, produkcja: 1974-1981
'''450 SLC 5.0''' - typ: M117, widlasty 8-cylindrowy, pojemność: 4973 cm³, moc: 240 KM, produkcja: 1978-1980
'''380 SLC - typ: M116, widlasty 8-cylindrowy, pojemność: 3818 cm³, moc: 218 KM, produkcja: 1980-1981
'''500 SLC - typ: M117, widlasty 8-cylindrowy, pojemność: 4973 cm³, moc: 240 KM, produkcja: 1980-1981

----

Charakterystyczną cechą SLC są "zasłonki", znajdujące się nad tylnymi błotnikami. Zastosowano je, aby umożliwić pełne odsłonięcie bocznych szyb co, przy braku słupka środkowego, tworzy harmonijną pustą przestrzeń. Gdyby szyby doprowadzone były do słupka C, niemożliwe byłoby ich pełne odsunięcie, ze względu na zbyt małą ilość miejsca w tylnych błotnikach.

Produkcję modelu SLC zakończono w roku 1981, liczbą około 62 500 egzmplarzy. Stanowi to mniej niż jedną trzecią całkowitej produkcji modelu SL. SLC wypada zatem uznać za samochód bardziej egzotyczny od wersji SL (R 107 cabrio), jednakże nie jest ona tak doceniany na rynku kolekcjonerskim ze względu na większą popularność R107. Za egzemplarze szczególnie "kolekcjonerskie" uchodzą 450 SLC 5.0. Następcą SLC (C107) jest model C126, popularny SEC.

SLC w rajdach
Mercedes w powojennych rajdach i wyścigach odnosił sukcesy. Bojowe maszyny: Skrzydlaty 300 SL (W198) z lat 50. oraz 300 SE 6,8 AMG (W109) z końca lat 60. zaskarbiły sobie miano kultowych. 

W połowie lat 70. popularne stały się mordercze rajdy tj. Rajd Safari czy Rajd Bandama (Wybrzeża Kości Słoniowej). Ekipy startujące w takich imprezach liczyły przede wszystkim na dojechanie do mety. Mercedesy, znane z trwałości, wydawały się niejako stworzone na te zawody. 

W 1977 ekipa w składzie Andrew Cowan, Colin Malkin i Mike Broad na nieznacznie zmodyfikowanym 280E (W123) wygrała długi na 18 000 kilometrów rajd z Londynu do Sydney. Jako druga finiszowała załoga Fowkes - O'Gorman, również na "beczce". W następnym roku Polacy - Sobiesław Zasada i Błażej Krupa, dojechali "beczką" do mety Rajdu Safari jako szóści. Te sukcesy przekonały niedowiarków, że nawet maszyna stricte komfortowa, skonstruowana do codziennego użytku, może odnieść sukces w rajdach, pod warunkiem, że jej trwałość wykracza ponad przeciętną. 

Mercedes postanowił pójść na całość, bowiem w następnym sezonie (1978) wystawił do boju swój flagowy okręt - SLC (C107). 


"Stosiódemka", na przekór swojej nazwie (Sport Leicht), wcale nie była autem lekkim. Jej jedynymi "rajdowymi" atutami były mocne silniki V8 oraz bardzo wytrzymałe nadwozie, dużo sztywniejsze od SL-a, dzięki stałemu metalowemu dachowi. 

Gotowy do rajdu SLC wyposażony był w rozwiercony, zmodyfikowany (blok i głowica aluminiowe) silnik M117 o pojemności 5025 i mocy 240 KM. Sprzężono go z 3-biegową automatyczną (!) skrzynią biegów, czyniąc SLC najbardziej komfortową "rajdówką" wszech czasów. Nadwozie auta ważyło nieco mniej, gdyż zastosowano aluminiową maskę i pokrywę bagażnika. Tak nieznacznie zmodyfikowany, SLC miał zadebiutować rajdem Vuelta America del Sud (dookoła Ameryki Południowej).

Wystawiono cztery ekipy w "stosiódemkach" i cztery w "beczkach". Na mecie rajdu jako pierwsze zameldowały się załogi w SLC: Najpierw Cowan - Malkin, potem Zasada - Zembruski. Trzecia finiszowała ekipa Fowkes - Kaiser na "beczce", czwarty zaś był Makinen na SLC. Stopień trudności rajdu ilustruje fakt, iż tylko jedna trzecia załóg dotarła do mety. Mercedesy jednak spisały się nadzwyczaj dzielnie - dotarły wszystkie cztery "stosiódemki" i trzy "beczki" z czterech startujących.

Na sezon 1979 450 SLC 5.0 otrzymał homologację Grupy 4. Dokonano w nim dalszych modyfikacji, wzmocniono silnik do 300 KM, wyrzucono wszystko co ciężkie i zbędne we wnętrzu, pozostawiono jednak trzystopniową automatyczną skrzynię, tylko ona bowiem zdolna była przenieść ogromny moment obrotowy. Mercedes wystawił cztery takie SLC i tyleż samo W123 do Rajdu Safari. Wszystkie samochody miały zagwarantowaną niespotykaną dotąd obsługę serwisową. Mimo rozmachu, nie udało się odnieść spektakularnego sukcesu: Mikkola na SLC, prowadzący przez znaczną część wyścigu, finiszował drugi, Cowan na "beczce" dojechał czwaty, Waldegard zaś, również na W123, ukończył rajd na szóstym miejscu.

Rajdowe "gwiazdy" odkuły się jednak na arcytrudnym, długim na 5000 kilometrów rajdzie Bandama. Cztery SLC wystawione do zawodów finiszowały na pierwszych czterech miejscachl; kierowali nimi (wg kolejności na mecie): Mikkola, Waldegard, Cowan i Preston.

Dzięki wielu prestiżowym zycięstwom w latach 1978-1979, do nadchodzącego sezonu dział wyścigowy Mercedesa przystąpił z niemałym optymizmem. Rychło jednak okazało się, że na normalnych, "krótkich" i szybkich rajdach ciężki, mało zwrotny SLC sobie nie radzi. Najlepszym rezultatem na Rajdzie Portugalii było miejsce czwarte, za kierownicą siedział Waldegard. Rajd Safari też nie okazał się zwycięski - najszybsza "stosiódemka" dotarła jako trzecia. Wówczas zamontowano w niej nowy, czterobiegowy automat. Rajd Acropolis był kompletną klapą. Silnik V8 generował tak duży moment obrotowy, że opony na kamienistych, górskich trasach w mgnieniu oka się zdzierały. Najszybszy SLC dotarł czternasty.

Na nadchodzący Rajd Argentyny zmniejszono pojemność silnika do 4975 , przy czym moc wzrosła do 340 KM. Auto ze zmienioną nazwą (500 SLC) uzyskało homologację Grupy 2. Mikkola ukończył rajd na drugiej pozycji, pozostałe dwa auta nie dojechały z powodu urwanych wałów napędowych. Następne zawody - Rajd Nowej Zelandii, Mikkola ukończył na trzecim miejscu, Waldegard zaś dojechał jako piąty. Ciekawe zajsćie miało miejsce na trasie rajdu. Mianowicie, Cowan, który musiał się zatrzymać z powodu awarii hamulców, zameldował o fakcie ekipie serwisowej. Po niedługim czasie nad drogą pojawił się... helikopter ze wszystkim, co było potrzebne do usunięcia awarii.

Ostatnim rajdem "stosiódemki" był Rajd Bandama 1980 (wówczs zwany Rallye "Marlboro" Côte d'Ivoire). Do mety dojechało ledwie 11 załóg. Startowały cztery 500 SLC, z czego dojechały trzy (Cowan miał wypadek) - Björn Waldegard wygrał rajd, drugi był Jorge Recadle, piąty natomiast Vic Preston.

Mercedes, nie biorąc udziału we wszystkich imprezach, zajął czwarte miejsce w klasyfikacji generalnej Rajdowych Mistrzostw Świata. Firma planowała starty w 1981 roku, przy czym SLC (C107) miał zostać zastąpiony przez krótszego i lżejszego SL-a (R107). W związku ze startami w przyszłym sezonie zatrudniono nawet ówczesnego mistrza świata Waltera Röhrla. Plany jednak spaliły na panewce, a mistrz został bez pracy. Mercedes Nie brał udziału w sportach motorowych aż do momentu pojawienia się W201, popularnego modelu 190.

Dane techniczne













