Ludwik Warchał (ur. 3 lutego 1911 w Bażanówce, zm. wiosna 1940 w Katyniu) – podchorąży piechoty Wojska Polskiego, ofiara zbrodni katyńskiej.

Życiorys
Syn Franciszka. W 1932 ukończył Gimnazjum Męskie w Sanoku (w jego klasie byli m.in. Mieczysław Granatowski, Franciszek Malik i Zbigniew Wyskiel – wszyscy również późniejsi żołnierze Wojska Polskiego, a ostatni z nich także ofiara zbrodni katyńskiej). 

Pracował jako urzędnik w Sanockiej Fabryki Wagonów. W miejscu zatrudnienia był komendantem Związku Strzeleckiego.

28 sierpnia 1939 jego żoną została Stanisława Moksemiszak.

Po wybuchu II wojny światowej podczas kampanii wrześniowej został zmobilizowany do 2 Pułku Strzelców Podhalańskich i walczył w jego szeregach. Po agresji ZSRR na Polskę został aresztowany przez Sowietów w okolicach Tarnopola. Był przetrzymywany w obozie w Kozielsku. W kwietniu 1940 został zabrany do Katynia i tam został rozstrzelany przez funkcjonariuszy Obwodowego Zarządu NKWD w Smoleńsku oraz pracowników NKWD przybyłych z Moskwy na mocy decyzji Biura Politycznego KC WKP(b) z 5 marca 1940. Jest pochowany na Polskim Cmentarzu Wojennym w Katyniu.


Upamiętnienie
W 2007 pośmiertnie został awansowany do stopnia podporucznika.

18 kwietnia 2009, w ramach akcji „Katyń... pamiętamy” / „Katyń... Ocalić od zapomnienia”, w tzw. Alei Katyńskiej na Cmentarzu Centralnym w Sanoku zostało zasadzonych 21 Dębów Pamięci, w tym upamiętniający Ludwika Warchała (zasadzenia dokonali Zofia Chybiło, dyrektor I Odd. Banku PEKAO. S.A. w Sanoku i Lesław Wojtas, prezes Podkarpackiego Banku Spółdzielczego).

Zobacz też
Jeńcy polscy w niewoli radzieckiej (od 1939 roku)




Bibliografia
Biogram na tablicy przy pomniku Golgota Wschodu na Cmentarzu Centralnym w Sanoku









