Migdałowiec pospolity, migdałowiec zwyczajny, śliwa migdał (Amygdalus communis L.) – gatunek rośliny wieloletniej z rodziny różowatych. Pochodzi z Azji Środkowej i Mniejszej.

Nazewnictwo
Nazwa migdałowiec pospolity podawana jest w Krytycznej liście roślin naczyniowych Polski. Według nowszych ujęć taksonomicznych jest to synonim gatunku Prunus dulcis L. (Mill.) D. A. Webb. Właściwa więc nazwa polska to śliwa migdał.
Synonimy: Amygdalus communis L., Amygdalus dulcis Mill., Prunus communis (L.) Arcang., Prunus dulcis var. amara (DC.) Buchheim




Morfologia
Pokrój: Krzew lub nieduże drzewo o wysokości do 10 m.
Liście: W kształcie lancetowatym o piłkowanym brzegu, zrzucane na zimę.
Kwiaty: Rozwijają się przed pojawieniem się liści. Białe lub różowe. Mają 5 działek kielicha, 5 odwrotnie jajowatych płatków korony, 1 słupek i liczne pręciki.
Owoce: Podłużny i spłaszczony pestkowiec o długości do 6 cm, o włóknistej zielonkawej barwie. Młode owoce jadalne. Po opadnięciu wyłuskane pestki w handlu noszą nazwę migdałów.
Roślina trująca: Nasiona odmiany gorzkiej (var. amara Focke) w większej ilości są trujące – wywiązuje się w nich kwas pruski.

Zastosowanie
Roślina uprawna: uprawiana głównie w basenie Morza Śródziemnego: Hiszpania, Francja, Włochy, a także w Kalifornii. Północny zasięg upraw w Europie przebiega przez Czechy i Słowację. W przemyśle spożywczym występują w charakterze bakalii oraz często przerabiane są na marcepan. Z nasion migdału tłoczy się bardzo smaczny i posiadający duże własności odżywcze olej migdałowy.
Roślina kosmetyczna: Olejek migdałowy stosowany jest jako składnik lotionów, mleczek i kremów. Otręby migdałowe bywają też stosowane do mycia bardzo wrażliwej skóry.
Olej znajduje zastosowanie do smarowania precyzyjnych mechanizmów.

Odmiany
A. communis var. sativa – odmiany słodkie, owoce wykorzystywane w cukiernictwie, podobnie pestki. Z nasion tłoczy się olej migdałowy wykorzystywany w przemyśle do smarowania precyzyjnych urządzeń. Z soku świeżo wyciśniętych owoców otrzymuje się napój – orszadę.
A. communis var. amara Focke – odmiany gorzkie, uprawiane na mniejszą skalę. Otrzymywany z ich pestek olej używany jest do produkcji niektórych likierów, a także mydła i esencji zapachowych wykorzystywanych w przemyśle spożywczym.







