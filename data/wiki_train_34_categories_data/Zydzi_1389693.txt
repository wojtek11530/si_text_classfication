Adolf Pojda (ur. 12 czerwca 1881 r. w Ligockiej Kuźni na Śląsku, zm. 25 maja 1942 r. w Hartheim k. Linzu), ksiądz rzymskokatolicki, proboszcz słupskiej parafii pw. św. Ottona w latach 1917-1926, polski działacz narodowy i plebiscytowy na Śląsku.

Biografia
W latach 1902-1906 studiował na Wydziale Teologii Katolickiej Uniwersytetu we Wrocławiu. Potajemnie brał udział w pracy polskich związków młodzieżowych, należał m.in. do koła Braterskiego Związku Młodzieży Polskiej "Zet". Święcenia kapłańskie otrzymał 22 czerwca 1907 r. Jako ksiądz propagował czytelnictwo polskich książek i czasopism, więc niemieckie władze seminarium duchownego karały go licznymi upomnieniami i naganami za patriotyczną, propolską postawę. Traktowany jako "niebezpieczny" kilkukrotnie zmieniał parafie jako wikary. Aby odsunąć go jak najdalej od spraw polskich i od Śląska, 19 października 1917 r. władze kościelne archidiecezji wrocławskiej skierowały go na stanowisko proboszcza parafii św. Ottona w Słupsku. 

W niemieckim wówczas Słupsku ks. Pojda natrafił na dużą grupę parafian polskiego pochodzenia, dlatego od pierwszych dni swej pracy duszpasterskiej nie krył narodowych, polskich, patriotycznych przekonań. Mimo protestów grupy parafian - Niemców o nacjonalistycznym przekonaniu, wkrótce zaczął czytać ewangelię i wygłaszać kazania także w języku polskim. Początkowo władze niemieckie nie reagowały, dopiero od 1921 r. zaczęto wywierać naciski na księdza, by zaprzestał tych praktyk. Niemcy nie zapomnieli mu też działalności z lipca 1921 r., gdy udał się w rodzinne strony, by agitować na Górnym Śląsku na rzecz Polski. 

Mimo to ks. Pojda prowadził aktywną pracę duszpasterską na terenie całej parafii, docierał też do polskich robotników sezonowych, do rodzin kaszubskich, a nawet do Sławna, gdzie mieszkała duża grupa katolików. Ksiądz cieszył się w Słupsku poważaniem i autorytetem, jednak ataki nacjonalistów niemieckich, żądających jego usunięcia, nie ustawały. We wrześniu 1926 r. po fali ataków prasowych ks. Pojda poprosił kurię biskupią w Katowicach o pomoc i pośrednictwo w zamianie parafii słupskiej na probostwo w Leszczynach na Śląsku. W wyniku porozumienia między kardynałem Hlondem i kardynałem Bertramem, metropolitą wrocławskim, 1 stycznia 1927 r. ks. Adolf Pojda objął parafię w Leszczynach, a na placówkę parafialną w Słupsku przybył ks. Paweł Gediga.

Dalsze losy ks. Pojdy były tragiczne. W czasie II wojny światowej w 1940 roku został przez Niemców aresztowany. Więziony był w Rybniku, następnie skierowany do obozu w Mauthausen-Gusen, a od grudnia 1940 r. przeniesiony do Dachau. Zmarł podczas tak zwanego transportu inwalidów 25 maja 1942 r. w Hartheim koło Linzu w Austrii.

Upamiętnienie
Jego imieniem nazwano ulice w Czerwionce-Leszczynach i Słupsku.

Bibliografia
Moje Miasto nr 12 (80) z 2006 r.

Zobacz też
