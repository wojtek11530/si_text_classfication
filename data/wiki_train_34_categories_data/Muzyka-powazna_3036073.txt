
Klawiolin inaczej fortepian smyczkowy (łac. viola organista, niem. Geigenwerk, Bogenclavier) – instrument klawiszowy strunowy, połączenie fortepianu i skrzypiec. 

Za pomysłodawcę klawiolinu uważa się Leonarda Da Vinci, który instrument naszkicował pomiędzy rokiem 1489 a 1492. Oryginał jego notatek na temat viola organista znajduje się w Codice Atlantico. Za jego czasów instrument nie powstał. Pierwszy raz klawiolin zbudował i zaprezentował Hans Heiden z Norymbergi. W roku 1625 na jego wzór Hiszpan Raymund Truchado zbudował kolejny instrument, który dzisiaj choć niesprawny przetrwał do czasów współczesnych i znajduje się w Muzeum Instrumentów Muzycznych w Brukseli. W latach 30. XIX wieku instrument skonstruował Jan Jarmusiewicz (1781–1844), jednak do dzisiejszych czasów klawiolin nie przetrwał. W roku 2004 powstał instrument w Japonii, a stworzył go Akio Obuchi. W latach 2009-2012 klawiolin zbudował Polak Sławomir Zubrzycki.






