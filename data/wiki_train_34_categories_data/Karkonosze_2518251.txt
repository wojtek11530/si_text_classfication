

Nieme znaki czeskich Karkonoszy (znaki Mutticha, czes. muttichovky) – system zimowego oznakowania szlaków turystycznych w czeskich Karkonoszach. 

System tworzą wykonane z metalu znaki, które nie oznaczają tras we współczesnym rozumieniu, lecz przyporządkowane są poszczególnym obiektom, głównie schroniskom turystycznym lub miejscowościom i znajdują się na szlakach do nich prowadzących. Przeznaczone są zarówno dla turystów pieszych jak i narciarskich, jednak wykorzystywane są głównie przez narciarzy. 

Oznakowanie wprowadzono w roku 1923. W zamyśle twórców znaki miały być widoczne również zimą, po pokryciu śniegiem lub szadzią. Innym, bardziej politycznym powodem wprowadzenia oznakowania był spór z Niemcami dotyczący języka, w jakim mają być wykonane oznaczenia szlaków. Wprowadzone piktogramy problem w dużej mierze rozwiązywały. Projektodawcą i wykonawcą znaków był czeski malarz i działacz narciarski Vladislav Muttich. 

W okresie międzywojennym niektóre ze znaczków prowadziły do obiektów po śląskiej (dziś polskiej) stronie, m.in. do schroniska na Hali Szrenickiej (Neue Schlesische Baude), schroniska „Pod Łabskim Szczytem” (Alte Schlesische Baude), schronisko Księcia Henryka (Prinz-Heinrich-Baude) czy Jakuszyce (Jakobsthal). 

Lista niemych znaków
 
 







