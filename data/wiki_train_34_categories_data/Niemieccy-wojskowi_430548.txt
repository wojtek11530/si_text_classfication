Stanisław Królicki (ur. 10 lutego 1893 w Kętach, zm. 28 listopada 1939) – pułkownik kawalerii Wojska Polskiego.

Stanisław Królicki ukończył w Kętach szkołę realną i seminarium nauczycielskie. Przed wybuchem I wojny światowej był członkiem Związku Strzeleckiego, w którym ukończył szkołę podoficerską. Od sierpnia 1914 do lipca 1917 służył w 1. Kompanii Kadrowej 1 Pułku Ułanów Władysława Beliny-Prażmowskiego. Po kryzysie przysięgowym internowany w obozie w Szczypiornie, a następnie jako obywatel austriacki przeniesiony do obozu w Marmarosz Sziget i powołany do armii austriackiej. W 1917 roku po ukończeniu szkoły oficerskiej skierowany na front włoski. 

Od 11 listopada 1918 służył w odrodzonym Wojsku Polskim kolejno: do czerwca 1927 w szeregach 11 Pułku Ułanów na stanowisku dowódcy szwadronu, a następnie w 12 Pułku Ułanów. W 1927 awansował do stopnia majora, a w 1933 – podpułkownika. Od czerwca 1927 do 1929 pełnił w 19 Pułku Ułanów w Ostrogu Wołyńskim obowiązki dowódcy szwadronu, a następnie kwatermistrza. W 1929 został przeniesiony do 17 Pułku Ułanów na stanowisko zastępcy dowódcy pułku i obowiązki te pełnił do 1937 roku. Ukończył m.in. kursy: dowódców pułków kawalerii w Centrum Wyszkolenia Kawalerii w Grudziądzu w 1931 roku i w 1934 roku dowódców pułków piechoty w Centrum Wyszkolenia Piechoty w Rembertowie. W lipcu 1937 objął funkcję dowódcy 1 Pułku Strzelców Konnych w Garwolinie. 19 marca 1939 roku awansował do stopnia pułkownika. W lipcu 1939 został przeniesiony na własną prośbę na dowódcę 7 Pułku Strzelców Konnych Wielkopolskich w Biedrusku pod Poznaniem. Na jego czele uczestniczył w kampanii wrześniowej w składzie Wielkopolskiej Brygady Kawalerii. 17 września pod Zamościem Kampinoskim został ciężko ranny. Przewieziony do szpitala zmarł 28 listopada w Modlinie, gdzie został pochowany. W 1945 jego zwłoki zostały ekshumowane i przeniesione na Cmentarz Wojskowy na Powązkach w Warszawie.

Jego imię nosi Szkoła Podstawowa w Izabelinie, nieopodal którego w kampanii wrześniowej boje toczył 7 Pułk Strzelców Konnych Wielkopolskich

Ordery i odznaczenia
Krzyż Kawalerski Orderu Wojennego Virtuti Militari
Krzyż Złoty Orderu Wojennego Virtuti Militari 
Krzyż Srebrny Orderu Wojennego Virtuti Militari
Krzyż Niepodległości (1931)
Krzyż Oficerski Orderu Odrodzenia Polski
Krzyż Kawalerski Orderu Odrodzenia Polski 
Krzyż Walecznych – pięciokrotnie (po raz pierwszy 1921)
Złoty Krzyż Zasługi 



Bibliografia
