Lotniskowce typu Nimitz – typ amerykańskich lotniskowców z napędem atomowym, które zaczęto wprowadzać do służby w 1975. Są to największe okręty wojenne świata, które tworzą w chwili obecnej trzon sił nawodnych Marynarki Wojennej Stanów Zjednoczonych.

Historia
Pierwszy z nich, USS Nimitz nazwany tak na cześć admirała Chestera Nimitza, dający nazwę całej klasie, wszedł do służby w 1975. Od tego czasu zwodowano ogółem 10 okrętów tego typu. Jako ostatni w tej klasie zbudowano USS George H. W. Bush, którego oddano do służby 10 stycznia 2009 roku. Po nim ma pojawić się typ przejściowy, a następnie zupełnie nowa generacja lotniskowców. W chwili obecnej 10 z 11 amerykańskich lotniskowców należy do typu Nimitz.

Zadania i lotnictwo pokładowe
W czasie pokoju lotniskowce stanowią czynnik odstraszający i służą do demonstracji siły. W wypadku walk natomiast, mogą prowadzić zarówno operacje zwalczania floty przeciwnika, chronić własne lub sojusznicze okręty i statki handlowe, jak i zapewniać panowanie w powietrzu i wykonywać uderzenia na cele lądowe. W czasach powojennych marynarka USA nie miała okazji do konfrontacji z żadnym przeciwnikiem zdolnym wydać jej bitwę morską lub powietrzną, tak więc rola lotniskowców ogranicza się raczej do zapewniania ruchomej bazy lotniczej, którą można przesunąć w dowolne miejsce globu.

Ze względu na swoje rozmiary, okręty te są w stanie przyjąć dużą liczbę samolotów różnych typów, co zapewnia im wszechstronność. Skład skrzydła bojowego jest dostosowywany do misji. Standardowa obsada  wielozadaniowa jest mieszanką F/A-18 Hornet, F/A-18 Super Hornet, EA-6 Prowler, E-2 Hawkeye oraz SH-60 Seahawk i liczy około 60 maszyn. Może jednak być zastąpione bardziej wyspecjalizowaną grupą samolotów lub śmigłowców, a liczba maszyn może być zwiększana w zależności od okrętu do ok. 85-130 sztuk.

Znane i kojarzone z lotniskowcami samoloty takie jak A-6 Intruder czy F-14 Tomcat już wycofano ze służby liniowej. Nieliczne dywizjony F-14 pozostają jeszcze w składzie skrzydeł lotniczych, ale żaden z nich nie znajduje się na lotniskowcu będącym w trakcie rejsu. Ten sam los ma spotkać S-3 Viking.

Dane
Występują znaczne różnice pomiędzy poszczególnymi okrętami, zwłaszcza w wyposażeniu elektronicznym. CVN-71 i następne czasami opisywane są jako "typ Theodore Roosevelt".

Wyporność pełna: 72 700 ton dla pierwszych czterech jednostek; 81 600 ton standardowa wyporność – maksymalna wyporność bojowa do 102,000 ton (CVN-71 i późniejsze)
Długość: 317 m na linii wodnej
Długość całkowita: 333 m
Szerokość: 40,8 m
Wysokość: 11,3 m
Pokład startowy: 76,8 m [dla CVN-71 i następnych długość pokładu to 78,4 m]
Szybkość: 30+ węzłów (prawdopodobnie więcej, ale dane nt. napędu atomowego nie są udostępniane oficjalnie)
Napęd: 2 reaktory nuklearne A4W/A1G ich żywotność obliczono teoretycznie na 13 lat
Zasięg: nieograniczony (teoretycznie 5 000 000+ mil morskich w ciągu 20 lat)
Windy: 4
Katapulty: 4 parowe typu C13-1
Załoga: 3300 marynarzy i 3000 obsługi lotniczej (maksymalnie 6300 osób)
Uzbrojenie: Rakiety Sea Sparrow, działka Phalanx i wyrzutnie RAM, zależnie od okrętu.
Systemy elektroniczne: Patrz poszczególne okręty
Lotnictwo: 85+ (maksymalnie 130)

Okręty typu Nimitz
CVN-68 "Nimitz"
CVN-69 "Dwight D. Eisenhower"
CVN-70 "Carl Vinson"
CVN-71 "Theodore Roosevelt"
CVN-72 "Abraham Lincoln"
CVN-73 "George Washington"
CVN-74 "John C. Stennis"
CVN-75 "Harry S. Truman"
CVN-76 "Ronald Reagan"
CVN-77 "George H. W. Bush"

Linki zewnętrzne
