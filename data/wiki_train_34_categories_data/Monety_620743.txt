Trzeciak (ternar) – polska srebrna moneta bita od czasów Władysława Jagiełły, a następnie także za Zygmunta I Starego i Zygmunta III Wazy. Miała wartość równą trzem denarom, trzeciej części półgroszom albo połowie szeląga.

W reformie z 1396–1397 zastąpiła stary zdewaluowany kwartnik, którego wartość spadła z ćwierci skojca, czyli połowy grosza, do szóstej części grosza.
Dewaluacja mocno skomplikowała przeliczenia pomiędzy monetami (jeden kwartnik wart był 8/3 denara), dlatego w 1398 r. przeprowadzono wymianę monet na nowe, skorygowano jednocześnie kurs grosza obrachunkowego z 16 na 18 denarów. Od tej chwili półgrosz wart był 9 denarów, a "mały kwartnik" 3 denary, to spowodowało przechrzczenie "małego kwartnika" na ternara, czyli trzeciaka. Produkcja ternarów Jagiełły odbywała się w Krakowie a zakończyła między 1407 a 1414 r.

Do trzeciaka powrócił następnie Zygmunt I Stary w okresie reformy monetarnej z lat 1526-1535. Pierwsza ordynacja mennicza z 15 października 1526 r. wprowadzała ternara jako 1/180 złotego polskiego: 1 złoty polski obrachunkowy = 10 trojaków = 30 groszy = 60 półgroszy = 90 szelągów (pruskich) = 180 ternarów. Szelągi stosowano tylko w Prusach, a ternary tylko w Koronie, ale związano je stałą relacją 2 trenary = 1 szeląg. Ternar ważył 0,57 g srebra próby 180 i produkowany był w mennicy krakowskiej w latach 1526-1529 i 1545-1548.

Zygmunt III Waza powrócił do ternara w ramach reformy z 1623 r., jego trzeciak koronny również ważył 0,57 g srebra, ale próba spadła do 78.

Na Śląsku monety o tej nazwie używano jeszcze w XVII i XVIII wieku, dzieliła się na 3 halerze i była produkowana wyłącznie z miedzi. Ostatnia emisja miała miejsce w 1809 r. we wrocławskiej mennicy Fryderyka Wilhelma III.

Rzymski ternarius albo triens był trzecią częścią asa.



Bibliografia
Adam Dylewski, Od denara do złotego. Dzieje pieniądza w Polsce.'', Warszawa 2012.



