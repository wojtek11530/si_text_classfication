Typ 63''' – chiński czołg lekki amfibijny, zbudowany na bazie radzieckiego PT-76.

Historia
Pojazd ten został opracowany przez chiński Instytut Inżynierii Wojskowej oraz Instytut Badań nr 60 w 1962 roku. Po przeprowadzonych testach fabrycznych w terenie pod kątem zdolności pokonywania przeszkód wodnych, został wprowadzony na uzbrojenie jako Typ 63.

Konstrukcja
Kadłub zbudowany jest ze spawanych płyt pancernych ze stali walcowanej, ma mocno nachyloną przednią płytę pancerza i składaną płytę, która po podniesieniu przed wjechaniem do wody, zwiększa wyporność wozu. Kadłub jest bardzo podobny do PT-76 z wyjątkiem pokrywy silnika z trzema pionowymi wlotami powietrza w Typ 63 i jednym dużym w oryginalnym wozie radzieckim. Posiada on wieżę zespawaną z kilku odlanych sekcji. Czołg posiada typowy układ konstrukcji z przedziałem kierowniczym z przodu, bojowym w środku i napędowym z tyłu. Załogę stanowią cztery osoby – dowódca oraz celowniczy po lewej stronie wieży, ładowniczy po prawej oraz kierowca w przedziale kierowniczym z przodu kadłuba. Zawieszenie składa się z sześciu par stalowych kół jezdnych z gumowymi bandażami, kołem napinającym z przodu i napędowym z tyłu. Napęd w wodzie stanowią dwa pędniki wodne oraz przewijające się gąsienice, maksymalna prędkość w wodzie wynosi około 12 km/h.

Typ 63 jest zdolny do pokonywania rowów o szerokości do 2,9 metra, ścian pionowych o wysokości około 87 cm, jazdy pod górę po powierzchni o nachyleniu do 60% oraz pokonywania przeszkód wodnych.

Czołg posiada reflektor podczerwieni po prawej stronie kadłuba. Właz dowódcy otwierający się do przodu i ładowniczego otwierający się do tyłu, kopulasty wlot wentylatora w stropie wieży za włazami. Wóz posiada możliwość dołączenia dodatkowych zbiorników paliwa w celu zwiększenia zasięgu operacyjnego.

Uzbrojenie
Typ 63 uzbrojony jest w armatę kalibru 85 mm, prawdopodobnie taką samą, jaka jest montowana na czołgu Typ 62. Jednostka ognia do działa wynosi 47 naboi. Armata ta może strzelać nabojami z pociskiem przeciwpancernym zwykłym, przeciwpancerno-burzącym, burzącym oraz kumulacyjnym. Uzbrojenie pomocnicze składa się z przeciwlotniczego wielkokalibrowego karabinu maszynowego kalibru 12,7 mm przy włazie dowódcy oraz dwóch karabinów maszynowych kalibru 7,62 mm – jeden przeciwlotniczy M1938/46 DSzKM przy włazie ładowniczego i jeden czołgowy sprzężony z armatą.

Wersje
Typ 63A – ulepszona wersja wyposażona w jednolitą, odlewaną wieżę i armatę kalibru 105 mm z lufą gwintowaną. Posiadają również system kierowania ogniem ze stabilizacją, nawigację satelitarną oraz prosty termowizjer. W czołgi tej wersji wyposażone są jednostki chińskiej armii i chińskiej piechoty morskiej stacjonujące na południu kraju.




