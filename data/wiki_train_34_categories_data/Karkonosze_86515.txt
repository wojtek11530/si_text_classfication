Przełęcz Okraj (niem. Grenzbauden Pass, Schlesische Grenzbaude, 1046 m n.p.m.) - przełęcz w południowo-zachodniej Polsce, we wschodniej części Karkonoszy.

Przełęcz znajduje się na wysokości 1046 m n.p.m., pomiędzy Kowarskim Grzbietem a Lasockim Grzbietem.

Funkcjonują tutaj schroniska - polskie Schronisko PTTK na Przełęczy Okraj oraz czeskie Pomezní bouda. Po stronie czeskiej znajduje się również kilka restauracji oraz obiektów noclegowych, należących do miejscowości Malá Úpa (Pomezní Boudy).

Droga która prowadzi przez Przełęcz Okraj została zmodernizowana w 1937, a już rok później została wykorzystana przez Wehrmacht do najazdu na Czechosłowację.

Do 21 grudnia 2007 r. na przełęczy znajdowało się drogowe przejście graniczne Okraj - Pomezní Boudy do Czech, na drodze łączącej Jelenią Górę z Trutnovem. Było to najwyżej położone drogowe przejście graniczne Polski. Wraz z przystąpieniem Polski i Czech do Układu z Schengen zostało ono zlikwidowane i można swobodnie przejść lub przejechać przez granicę. Łączą się tu polska droga wojewódzka nr  i czeska droga nr 252.

W latach 60. XX w. powstała tu opadowa stacja meteorologiczna (wys. 1050 m n.p.m.). Średnie wartości roczne opadów z lat 1966 - 1975 wynosiły 1297 mm (najwięcej: czerwiec 177 mm i maj 153 mm, najmniej: styczeń 63 mm i grudzień 75 mm).

Szlaki turystyczne

Na przełęcz można wejść niebieskim szlakiem z Kowar (są też szlaki żółty i zielony – 8,5 km) – droga zajmuje ok. 2 godz. 30 min. (w dół ok. 2 godz.) albo Drogą Przyjaźni (czerwony szlak) z Równi pod Śnieżką – 10 km, 2 godz. 30 min. Przez Przełęcz Okraj przechodzą następujące szlaki:
Droga Przyjaźni Polsko-Czeskiej do Szklarskiej Poręby od strony zachodniej i na Łysocinę
na Śnieżkę przez Czoło od strony zachodniej i do Lubawki przez Pańską Górę
do Karpacza przez Wilczą Porębę na północny zachód i do Lubawki na północny wschód
do Trzcińska przez Przełęcz Kowarską i schronisko Czartak
do Trutnova (czeski)
do Spalonego Młyna (na południe) oraz do Svorovej Hory ''(pol.Czarnej Kopy)''  (na zachód)



Bibliografia
Słownik geografii turystycznej Sudetów, t. 3 Karkonosze, red. Marek Staffa, Wydawnictwo PTTK "Kraj", Warszawa – Kraków 1993, ISBN 83-7005-168-5
Mapa turystyczna Karkonosze polskie i czeskie 1:25&nbsp;000, Wydawnictwo "Plan", Jelenia Góra, ISBN 83-88049-26-7



