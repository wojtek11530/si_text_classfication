Kong Anguo (daty urodzenia i śmierci nieznane) – chiński uczony z czasów Zachodniej Dynastii Han, pochodzący z Qufu potomek Konfucjusza w 10. pokoleniu. Jeden z czołowych twórców tzw. szkoły starych tekstów w obrębie konfucjanizmu, odegrał istotną rolę w ich rozpropagowaniu.

Autor takich prac, jak Guwen Shangshu Zhuan (古文尚书传), Lunyu Xunjie (论语训解), Guwen Xiaojing Zhuan (古文孝经传), Kongzi Jiayu (孔子家语) i innych. Jego uczniem był Sima Qian, autor Zapisków Historyka, który uważał Konga za najwybitniejszego uczonego.





