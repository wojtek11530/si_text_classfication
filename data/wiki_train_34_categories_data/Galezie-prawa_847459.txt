Szymon Dzierzbicki herbu Topór (ur. 1720 roku – zm. 8 sierpnia 1787 roku) – wojewoda łęczycki od 1775, kasztelan brzeziński od 1767, szambelan króla Augusta III Sasa od 1758, starosta błoński.

Był posłem z województwa łęczyckiego na sejm 1758 roku. 
W 1759 został wybrany posłem na sejm. Był członkiem konfederacji Czartoryskich w 1764 roku . Był posłem na sejm konwokacyjny (1764) z województwa łęczyckiego. W 1764 roku podpisał elekcję Stanisława Augusta Poniatowskiego. 
Członek Komisji Wojskowej Koronnej w 1764 roku.

Przystąpił do konfederacji radomskiej w 1767 roku. Brał udział w pracach komisji mieszanej do spraw przyznania praw dysydentom. Na Sejmie Rozbiorowym 1773-1775 wszedł w skład delegacji wyłonionej pod naciskiem dyplomatów trzech państw rozbiorczych, mającej przeprowadzić rozbiór. W 1775 roku wszedł w skład Rady Nieustającej. 18 września 1773 roku podpisał traktaty cesji przez Rzeczpospolitą Obojga Narodów ziem zagarniętych przez Rosję, Prusy i Austrię w I rozbiorze Polski. Członek konfederacji Andrzeja Mokronowskiego w 1776 roku. Na sejmie 1776 powołany do deputacji skarbowej litewskiej i Komisji Skarbowej Koronnej.

8 maja 1767 roku odznaczony Orderem Świętego Stanisława i 12 maja 1777 Orderem Orła Białego. W 1769 roku cesarzowa Katarzyna II udekorowała go Orderem św. Aleksandra Newskiego za działalność na rzecz równouprawnienia prawosławnych.

W czasie insurekcji kościuszkowskiej ujawniono dokumenty ambasady rosyjskiej, w których znalazły się kwity potwierdzenia odbioru przez niego od Rosjan półrocznego jurgieltu  w wysokości 750 czerwonych złotych w latach 1778, 1786 i 1787 

Był wolnomularzem.































