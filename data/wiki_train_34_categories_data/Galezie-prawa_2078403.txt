

Pozwolenie do kierowania tramwajem – zgodnie z prawem o ruchu drogowym jedyny dokument stwierdzający uprawnienie do kierowania tramwajem. Dokument ten uprawnia do kierowania każdym modelem tramwaju na terenie całej Polski.

Warunki uzyskania pozwolenia
Zgodnie z art. 95 ust. 2 ustawy Prawo o ruchu drogowym, pozwolenie do kierowania tramwajem może uzyskać wyłącznie osoba, która:
ukończyła 20 lat,
przedstawiła orzeczenia: lekarskie oraz psychologiczne o braku przeciwwskazań lekarskich i psychologicznych do kierowania tramwajem,
odbyła wymagane szkolenie i zdała egzamin państwowy.

Pozwolenie do kierowania tramwajem – dokładnie tak samo jak prawo jazdy – nie może być wydane osobie:
u której w wyniku badania lekarskiego stwierdzono aktywną formę uzależnienia od alkoholu etylowego lub środka działającego podobnie do alkoholu,
w stosunku do której orzeczony został – prawomocnym wyrokiem sądu, orzeczeniem kolegium do spraw wykroczeń lub orzeczeniem innego organu uprawnionego do orzekania w sprawach o wykroczenia w trybie dyscyplinarnym – zakaz prowadzenia pojazdów mechanicznych – w okresie obowiązywania tego zakazu.
Reguluje to art. 95 ust.3 w związku z art. 91 ustawy Prawo o ruchu drogowym.

Szkolenie i egzaminowanie
Szkolenie
Podmioty przeprowadzające szkolenia
W większości polskich miast podmioty, prowadzące kursy w zakresie pozwolenia do kierowania tramwajem, wchodzą w skład przedsiębiorstw komunikacyjnych. Jednak w niektórych miastach, np. we Wrocławiu szkolenia te przeprowadzane są przez prywatne szkoły jazdy.

Przebieg szkolenia
Kurs na pozwolenie do kierowania tramwajem składa się z co najmniej 30-godzinnej części teoretycznej i co najmniej 30-godzinnej części praktycznej. Obie części szkolenia kończą się egzaminem wewnętrznym.

Egzamin
Państwowy egzamin na pozwolenie do kierowania tramwajem przeprowadzany jest przez wojewódzkie ośrodki ruchu drogowego w miastach posiadających sieci tramwajowe. Składa się on z części teoretycznej i części praktycznej. Warunkiem dopuszczenia do części praktycznej jest pozytywny wynik egzaminu teoretycznego.

część teoretyczna egzaminu polega na prawidłowej odpowiedzi na co najmniej 16 z 18 pytań w teście 3-krotnego wyboru. Pytania dotyczą zarówno przepisów ruchu drogowego, budowy tramwaju jak i udzielania pierwszej pomocy ofiarom wypadków drogowych.
część praktyczna egzaminu sprawdza umiejętności kandydata, jakie zdobył podczas części praktycznej szkolenia. Są to:
przygotowanie do jazdy i ruszanie z miejsca,
jazda do przodu i tyłu po prostej i łuku,
dojazd do zwrotnicy i ustawienie jej na pożądany kierunek oraz przejazd,
dojazd do stojącego wagonu i ich połączenie mechaniczne oraz elektryczne,
przejazd wagonem wieloczłonowym lub składem co najmniej 2-wagonowym,
jazda awaryjna jednym wagonem lub przy wykorzystaniu jednej z grup silników,
przejazd przez myjnię wagonów,
wjazd na stanowisko postojowe.

Zobacz też
karta motorowerowa
prawo jazdy





