Janusz Łętowski (ur. 27 marca 1939 w Warszawie, zm. 12 lutego 1999 tamże) – polski prawnik, profesor nauk prawnych, dyrektor Instytutu Nauk Prawnych PAN, sędzia Sądu Najwyższego. Syn płk. Stanisława Łętowskiego, mąż Ewy Łętowskiej.

Biografia
W 1962 ukończył studia prawnicze na Uniwersytecie Warszawskim. Uzyskiwał następnie stopnie doktora i doktora habilitowanego. W 1981 otrzymał tytuł profesora nauk prawnych. Specjalizował się w zagadnieniach z zakresu prawa administracyjnego. Był wieloletnim pracownikiem Instytutu Nauk Prawnych Polskiej Akademii Nauk. Od grudnia 1987 do listopada 1990 pełnił funkcję dyrektora tej jednostki. Po 1989 został także sędzią w Izbie Administracyjnej Sądu Najwyższego.

Był także krytykiem muzycznym, autorem publikacji o tematyce muzycznej.

W 1999, w uznaniu wybitnych zasług dla wymiaru sprawiedliwości, odznaczony został Krzyżem Komandorskim Orderu Odrodzenia Polski (1999).

Pochowany w grobie rodzinnym żony na Cmentarzu Powązkowskim w Warszawie (kw. 43, rz. 2, m. 23).

Wybrane publikacje
O tematyce prawniczej
Administracja, prawo, orzecznictwo sądowe, Zakład Narodowy im. Ossolińskich, Wrocław 1985
Administracja Republiki Francuskiej (red.), Zakład Narodowy im. Ossolińskich, Wrocław 1984
O państwie prawa, administrowaniu i sądach w okresie przekształceń ustrojowych: szkice (współautor z Ewą Łętowską), Scholar, Warszawa 1995
Polecenie służbowe w administracji, Wydawnictwo Prawnicze, Warszawa 1972
Prawo administracyjne, Ecostar, Warszawa 1995
Prawo administracyjne: zagadnienia podstawowe, PWN, Warszawa 1990
Sądy powszechne i praworządność w administracji, Zakład Narodowy im. Ossolińskich, Wrocław 1967
O tematyce muzycznej
Galeria portretów muzycznych: płytowe wizytówki wielkich wykonawców, Polskie Wyd. Muzyczne, Kraków 1987
Magia czarnego krążka: ABC kolekcjonera płyt, Polskie Wyd. Muzyczne, Kraków 1981
Muza wiecznie kwitnąca czyli Znów o operze (współautor z Ewą Łętowską), „Twój Styl”, Warszawa 1995
Przewodnik płytowy: muzyka klasyczna na płytach kompaktowych, „Twój Styl”, Warszawa 1997
Przyjemności i rozrywki, „Twój Styl”, Warszawa 1993
Vademecum operowe, „Twój Styl”, Warszawa 1997










