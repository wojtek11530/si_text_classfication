Tryplet – rodzaj obiektywu w postaci złożonej z trzech grup soczewek, dwóch skupiających i umieszczonej między nimi rozpraszającej.

Właściwości i rodzaje
Wszystkie tryplety są anastygmatami, bardziej złożone z nich korygują również w znacznym stopniu inne aberracje optyczne.


Tryplet trójsoczewkowy

To najprostsza wersja trypletu, składająca się z trzech pojedynczych soczewek. Wynaleziona pod koniec XIX wieku była bardzo powszechnie stosowana w najprostszych popularnych aparatach, zarówno kliszowych, średniego formatu na błonę zwojową, jak i małoobrazkowych przez cały wiek XX. Taką konstrukcję posiadały również polskie obiektywy  Emitar i Euktar stosowane w lustrzankach dwuobiektywowych Start oraz obiektyw T produkcji ZSRR stosowany w popularnych aparatach Smiena i Lubitiel.

Tryplety czterosoczewkowe
Posiadają w jednej z grup dwie klejone soczewki. Charakteryzowały się bardzo dobrą jakością obrazu przy umiarkowanej jasności i stosunkowo prostej konstrukcji. Implikowało to stosunkowo niewielkie wymiary, ciężar i cenę. Do tej grupy należały zwykle niedrogie obiektywy standardowe do aparatów małoobrazkowych średniej klasy.
Klejone soczewki zawiera grupa tylna (od strony obrazu).

To najliczniejsza grupa obiektywów z tej grupy. Pierwszym był Tessar Zeissa i od niego nazywa się je "obiektywami typu Tessara". Były to bardzo powszechnie stosowane, uniwersalne obiektywy.
Klejone soczewki zawiera grupa przednia (od strony obiektu). Dużo rzadsze, przykładem może być Culminar Steinheila.
Klejone soczewki zawiera grupa środkowa. Rzadko spotykane.

Tryplety wielosoczewkowe
Tryplety wielosoczewkowe – bardziej złożone tryplety liczą od pięciu do siedmiu soczewek. Były budowane zarówno jako obiektywy szeroko i wąskokątne, jak i standardowe.

Pierwszym trypletem, w którym zarówno pierwszy, jak i ostatni człon były klejone z dwóch soczewek był Heliar Voigtlandera, opracowany przez Hansa Hartinga w 1900. Konstrukcja była stosowana i rozwijana przez wiele lat. Do tej grupy należą między innymi liczne obiektywy spośród Ektarów Kodaka, których produkcję rozpoczęto na początku lat 40.

Goerz w 1925 zbudował pięciosoczewkowy tryplet, którego pierwszy człon składał się z trzech soczewek, pozostałe zaś były pojedyncze.

Wiele z obiektywów tego typu osiąga bardzo wysoką jakość obrazu (i cenę). Charakteryzują się  zwykle dużą jasnością (do f/1,4 przy liczbie soczewek sięgającej siedmiu). Do bardziej znanych należą Hektor Leitza, Sonnar Zeissa, Primoplan Meyera, niektóre radzieckie Jupitery oraz liczne obiektywy japońskie.



Bibliografia
Tadeusz Cyprian, Fotografia technika i technologia, WNT, Warszawa 1968.


