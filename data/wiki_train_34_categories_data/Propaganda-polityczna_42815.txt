Balcerowicz musi odejść – slogan polityczny, używany w Polsce końca XX i początku XXI wieku przez przeciwników szeregu reform ustrojowych i gospodarczych, z którymi jest kojarzony Leszek Balcerowicz (zob. plan Balcerowicza).

Leszek Balcerowicz jako minister finansów w trzech rządach oraz prezes Narodowego Banku Polskiego stał się symbolem przemian gospodarczych, jakie zaszły po upadku komunizmu w Polsce w 1989 roku. Osoby niechętne przeprowadzanym wówczas reformom oraz krytykujące kierunek, tempo, a zwłaszcza (negatywne ich zdaniem) konsekwencje tych przemian używają hasła ''„Balcerowicz musi odejść”'' w znaczeniu nie tyle opozycji wobec samego Leszka Balcerowicza, ile właśnie charakteru tych transformacji.

Slogan ten stał się jednym z haseł propagandowych Samoobrony RP oraz jej przewodniczącego Andrzeja Leppera, który w pewnym okresie sprawowania mandatu posła kończył nim każdą swoją wypowiedź sejmową (wzorując się na Katonie Starszym, który kończył swoje wypowiedzi hasłem „A poza tym sądzę, że Kartaginę należy zniszczyć”).

W 2004 Lepper ogłosił zmianę taktyki i zaczął używać hasła '''''„Balcerowicz musi zostać”'''''. Przewodniczący Samoobrony liczył bowiem na rychłe przejęcie władzy i postawienie Leszka Balcerowicza (będącego wówczas prezesem NBP) przed wymiarem sprawiedliwości. Hasła tego Andrzej Lepper przestał używać po wyborach parlamentarnych w 2005, w związku z postawieniem na socjalliberalny kurs  w programie Samoobrony RP.

Slogan został sparodiowany jako „Balcyrewicz musi odejść...” w tytule jednego z odcinków serialu komediowego Świat według Kiepskich.







