Aldebaran – francuski cykl komiksowy z gatunku science fiction, autorstwa Luiza Eduarda De Oliveiry, tworzącego pod pseudonimem "Leo".

Wydawcą francuskiego oryginału jest Dargaud. W Polsce po raz pierwszy nakładem wydawnictwa Siedmioróg ukazały się tomy 1 i 2. 

W 2009 r. Aldebaran wraz z serią pokrewną Betelgeza (wydawaną w oryginale w latach 2000-2005) ukazał się w całości po polsku nakładem wydawnictwa Egmont Polska.

Opis fabuły
Na skolonizowanej przez ludzi planecie Aldebaran zaczynają się dziać niesamowite rzeczy. Najpierw tajemniczo giną statki kosmiczne próbujące dostać się na Aldebarana, potem mieszkańcy planety zupełnie tracą kontakt z Ziemią. Okazuje się też, że planeta wciąż skrywa wiele tajemnic, zamieszkują ją niezwykle groźne zwierzęta, które próbuje badać grupa biologów, w czym, z nieznanych powodów, przeszkadza im rząd i wszechwładny Kościół. Na tym tle dwójka ocalałych z katastrofy bohaterów próbuje dowiedzieć się, co tak naprawdę było przyczyną zagłady ich wioski i śmierci ich bliskich. Spotykają ich liczne przeciwności losu, przygody, zagadki, muszą się mierzyć z bezwzględnymi przeciwnikami.
Albumy
Cykl składa się z następujących części:
Katastrofa (La Catastrophe, 1994, wydanie polskie 2002 pt. Zagłada i 2009)
Blondynka (La Blonde, 1995, wydanie polskie 2002 i 2009)
Fotografia (La Photo, 1996, wydanie polskie 2009)
Grupa (Le Groupe, 1997, wydanie polskie 2009)
Istota (La Créature, 1998, wydanie polskie 2009)


