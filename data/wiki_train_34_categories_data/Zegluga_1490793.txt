Port Darłowo – port morski położony na południowym wybrzeżu Morza Bałtyckiego zwanym Wybrzeżem Słowińskim. Port usytuowany w ujściu rzeki Wieprzy w Darłowie, w woj. zachodniopomorskim. 

Port jest zarówno portem handlowym, rybackim, jak i turystycznym. Rocznie przeładowuje się tu od kilku do kilkunastu tysięcy ton ładunków głównie masowych. Darłowo od kilku już lat posiada stałe, letnie połączenie turystyczne z duńskim Bornholmem realizowane przez statki Żeglugi Gdańskiej.

Warunki nawigacyjne


Do portu morskiego mogą zawijać jednostki do 75 m o zanurzeniu maksymalnym do 4 m. Za zezwoleniem kapitana portu Darłowo istnieje możliwość zawinięcia większych jednostek. Powyżej 40 m jednostki zobowiązane są skorzystać z usług pilotażowych.

Wejście do portu osłonięte jest dwoma ponad 400-metrowymi falochronami. W główkach wejście ma 38 m szerokości i 7 m głębokości, natomiast kanał portowy ma głębokość 4–5 m (awanport 6 m) i 23 m szerokości.

Ruch statków pomiędzy dwiema częściami portu związany jest z mostem rozsuwanym, mieszczącym się na końcu pierwszej części portu (Darłówko).

Infrastruktura
Obecne granice portu zostały określone w 1998 roku. 

Port Darłowo składa się z dwóch części:
Darłówko – pierwsza część zlokalizowana jest w bezpośredniej bliskości morza, z falochronami, wejściem do portu, awanportem, basenem rybackim oraz mostem;
Darłowo – druga część portu położona jest w odległości około 2,3 km od wejścia portowego w bezpośrednim sąsiedztwie miasta Darłowo z obrotnicą portową, Basenem przemysłowym, oraz korytem rzeki Wieprzy.



W porcie Darłowo brak jest nabrzeży o typowej konstrukcji płytowej, stosowanych w portach o większych głębokościach. Łączna długość wszystkich nabrzeży w porcie wraz z falochronami wynosi 5307 mb.

W granicach portu znajduje się następująca infrastruktura techniczna :
reda portu o promieniu 1 Mm, miejsce na postój i oczekiwanie statków na wejście do portu;
tor podejściowy z morza do głowic falochronów, o kierunku 1160, długości 926 m, szerokości w dnie 60 m i głębokości 8 m;
wejście do portu o szerokości 38 m i głębokości 7 m, utworzone przez dwa falochrony: wschodni o długości 436 mb, i zachodni o długości 484 mb;
awanport, akwen o obszarze 4,7 ha i głębokości 6 m z możliwością obrotu statku o długości 120 m;
tor wodny (od ujścia rzeki Wieprza do obrotnicy), łączna długość 2420 m, szerokość 23 m w osi toru wodnego i głębokość 5,5 m;
obrotnica statkowa (rozgałęzienie kanału i wejścia do Basenu Przemysłowego), o średnicy obrotu statków 110 m, z głębokościami 5,5 m;
kierownica statków o długości 143,5 m, dla nawigacyjnej poprawy wejścia statków do kanału portowego, oraz częściowego wytłumienia falowania w porcie;
stałe znaki nawigacyjne wraz z systemem zasilania energetycznego;
urządzenia lampowo-oświetleniowe wszystkich obiektów hydrotechnicznych w porcie;
nabrzeża portowe.



Długość nabrzeży w eksploatacji: przeładunkowe 370 m, rybackie 686 m oraz remontowe 152 m. Większość nabrzeży ma konstrukcję oczepową, wyjątki stanowią: Nabrzeże Dorszowe I i II oraz pomost rybacki o konstrukcji nośnej typu palowego.

Falochrony portowe mają długości:
wschodni 415 m – głowica 21,5 m, 
zachodni 464,6 m – głowica 20 m oraz ostroga zachodnia 60,1 m)

Historia
Port morski został formalnie ustanowiony w 1965 roku.

W latach 1989–1993 przy porcie funkcjonował wolny obszar celny o 4 rejonach i łącznej powierzchni 47,9 ha.



Linki zewnętrzne

