Franciszek Kazimierz Steier (ur. 4 marca 1870 w Przemyślu, zm. 23 sierpnia 1958 tamże) – doktor medycyny, tytularny generał brygady Wojska Polskiego.

Życiorys
Franciszek Kazimierz Steier urodził się 4 marca 1870 roku w Przemyślu, w rodzinie Józefa i Józefy z Romankiewiczów. Kształcił się w Przemyślu, gdzie w 1888 ukończył gimnazjum. W 1897 roku ukończył studia na Wydziale Lekarskim Uniwersytetu Jagiellońskiego w Krakowie, jako stypendysta wojskowy i został oficerem zawodowym armii austriackiej służby zdrowia w 1894 roku. Służył w jednostkach liniowych w Przemyślu, Jarosławiu i Czerniowcach.

W czasie I wojny światowej dowódca kompanii sanitarnej na froncie serbskim, potem komendant szpitali polowego i zakaźnego.

Od grudnia 1918 roku w Wojsku Polskim. Komendant szpitala w Przemyślu. Szef sanitarny ekspozytury Dowództwa Okręgu Generalnego „Lublin” w Kowlu i Obozu Warownego „Brześć”. Później do 1921 roku komendant Obozu Izolacyjnego w Dęblinie. W latach 1922-1927 szef sanitarny Dowództwa Okręgu Korpusu Nr IV w Łodzi.

5 lutego 1927 roku Prezydent RP mianował go generałem brygady, wyłącznie z prawem do tytułu, z dniem przeniesienia w stan spoczynku - 30 kwietnia 1927 roku.

Po zakończeniu służby wojskowej mieszkał w Przemyślu przy ulicy Grodzkiej 6 i tam prowadził praktykę lekarską. Tamteż, 23 sierpnia 1958 roku, zmarł i został pochowany na Cmentarzu Głównym.

Awanse
porucznik (Oberarzt) - 1894
kapitan (Regimentsarzt) - 1900
major (Stabsarzt) - 1913
podpułkownik (Oberstabsartzt 2. Klasse) - 1917
pułkownik - 1920, zweryfikowany 3 maja 1922 ze starszeństwem z 1 czerwca 1919
generał brygady - 30 kwietnia 1927

Zobacz też
Generałowie i admirałowie II Rzeczypospolitej

Bibliografia
T. Kryska Karski S. Żurakowski, Generałowie Polski niepodległej, Editions Spotkania, Warszawa 1991.
P. Kosk, Generalicja polska, t. 2, Oficyna Wydawnicza "Ajaks", Pruszków 2001.
Piotr Stawecki, Słownik biograficzny generałów Wojska Polskiego 1918-1939'', Wydawnictwo Bellona, Warszawa 1994, ISBN 83-11-08262-6.











