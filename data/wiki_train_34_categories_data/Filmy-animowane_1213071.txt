Kot Sylwester – postać fikcyjna, antropomorficzny kot, bohater ponad 90 odcinków Zwariowanych Melodii, kreskówek tworzonych w latach 1945-1966. Tematyką większości odcinków z jego udziałem były gonitwy za ptaszkiem Tweetym lub Speedy Gonzalesem. Imię "Sylwester" (ang. Sylvester) pochodzi od łacińskiej nazwy gatunkowej żbika (silvestris, łac. las). Sylwester zadebiutował w kreskówce Friza Frelenga Życie lekkie jak piórko (1945). W innym filmie Frelenga, Łakomy kąsek (1946), po raz pierwszy wystąpił razem z Tweetym, zaś w wyreżyserowanym przez Chucka Jonesa Przestraszyć kota (1948) z Prosiakiem Porkym.

Charakterystyczną cechą Sylwestra jest jego wada wymowy. Jego głos był wzorowany na głosie Kaczora Daffy’ego (który miał być z kolei zainspirowany przez głos producenta Leona Schlesingera). Dubbingujący kota Mel Blanc twierdził, iż głos Sylwestra jest podobny do jego własnego. Później dubbingował go Joe Alaskey, a w polskiej wersji dubbingowej głosu użycza mu Włodzimierz Press.

Sylwester jest dumnym kotem i nigdy się nie poddaje. Mimo tego Sylwester znajduje się przeważnie po przegranej stronie w starciach z oponentami. Jego postać jest oparta na Kojocie Wilusiu, tyle że poluje na myszy lub drobne ptaki (obie postacie spotkały się w jednym odcinku, w którym wspólnie polowały na biorących udział w wyścigu Strusia Pędziwiatra i Speedy’ego Gonzalesa). Pokazywał się z innej strony, gdy wraz z Porkym przebywał w nawiedzonych miejscach (odgrywał wtedy rolę przerażonego kota). Najbardziej rozwinięte role miał w krótkometrażówkach Roberta McKimsona, w których próbował nauczyć łapania myszy swego synka, Sylwestra Juniora (wtedy "myszą" było potężne kangurzątko). 

Linki zewnętrzne
na oficjalnej stronie Warner Bros.
.
na stronie .



