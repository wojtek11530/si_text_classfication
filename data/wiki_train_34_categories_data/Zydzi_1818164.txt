

Aleksander Margolis, pseud. Paweł Gart (ur. 21 lutego 1887 w Suwałkach, zm. 7 grudnia 1939) – polski lekarz i działacz społeczny żydowskiego pochodzenia. 

Życiorys
Urodził się w Suwałkach w rodzinie żydowskiej, jako syn Izraela (lekarza pochodzącego z Sejn) i Sary. Studiował medycynę na Uniwersytecie w Heidelbergu i Uniwersytecie w Strasburgu. W 1911 otrzymał tytuł doktora medycyny. Następnie praktykował w Łodzi. Był ordynatorem Oddziałem Chorób Zakaźnych i dyrektorem Szpitala Miejskiego w Radogoszczu. Prowadził działalność społeczną i był jednym z liderów Bundu. Był ławnikiem łódzkiej Rady Miejskiej, kierownikiem Wydziału Zdrowia, członkiem Zarządu Polskiej Izby Lekarskiej i Sądu Lekarskiego. 

W październiku 1939 aresztowany w akcji Intelligenzaktion Litzmannstadt. Zamordowany przez Gestapo w drodze z więzienia w Radogoszczu do obozu koncentracyjnego, za próbę pomocy lekarskiej jednemu z współwięźniów. Na cmentarzu żydowskim przy ulicy Okopowej w Warszawie znajduje się tablica pamiątkowa poświęcona jego osobie.

Z małżeństwa z Anną z domu Markson (1892–1986) miał córkę Alinę (1922–2008), lekarkę i działaczkę społeczną, uczestniczkę powstania w getcie warszawskim i syna Jana (1928–1998), artystę plastyka, projektanta-wystawiennika. Jego zięciem był Marek Edelman (1919–2009). Brat Ignacy Margolis (1893–po 1939) był lekarzem okulistą, razem z żoną Klarą (zm. 1965 w Łodzi) wywieziony na Syberię, gdzie zmarł.

Prace
Gruźlica w Łodzi. Studium epidemiologiczno-statystyczne. Łódź 1932
Insulina a gruźlica. Polska Gazeta Lekarska 3 (1924)
O czynności żołądka w okresach początkowych gruźlicy. Polska Gazeta Lekarska (1927)
O typach wydzielania żołądkowego. Polskie Archiwum medycyny wewnętrznej 3 (1925)
Odczyn opaskowy w tyfusie plamistym i brzusznym
W sprawie patogenezy okrągłego wrzodu żołądka. Polska Gazeta Lekarska 2 (1923)
Śledziona a marskość wątroby. Warszawskie Czasopismo Lekarskie 11, 42, ss. 71-74 (1934)

W 1933 nakładem Księgarni F. Hoesicka wydał powieść Zachorowałem...''.

Bibliografia
Słownik biograficzny lekarzy i farmaceutów – ofiar drugiej wojny światowej s. 254-255
Linki zewnętrzne

