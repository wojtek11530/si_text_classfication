
Pinokio (wł. Pinocchio) – postać fikcyjna stworzona przez Carla Collodiego, autora powieści Pinokio (Le avventure di Pinocchio)'', która ukazywała się w odcinkach w latach 1881-1883. Pinokio jest też bohaterem licznych teatralnych i filmowych ekranizacji oraz ich sequeli.

Charakterystyka Pinokia
Pinokio jest drewnianym pajacem, który jednak może mówić i ruszać się. Odczuwa też głód, choroby i ludzkie słabości. Podobnie jak człowiek musi w życiu podejmować wybory. Jeśli są one złe, ponosi karę, a dobre są wynagradzane. Cechą charakterystyczna Pinokia jest nos, który wydłuża się kiedy Pinokio kłamie. Pod koniec, książki Pinokio, w nagrodę za dobre postępowanie staje się zwykłym chłopcem.

Życiorys
Pinokio był drewnianym pajacykiem, którego wystrugał z drewna majster Dżepetto. Majster był samotny i pragnął mieć syna. Chłopiec wystrugany z drewna niespodziewanie ożył. Majster bardzo się ucieszył, jednak od pierwszych chwil powołania do życia Pinokio jest krnąbrnym i nieposłusznym dzieckiem. Dżepetto, a także jego przyjaciele Wróżka o Błękitnych Włosach i Mówiący Świerszcz starają się go wychować i przekonać, by był dobrym i posłusznym dzieckiem. Jednak Pinokio spotyka na swojej drodze także osoby niegodziwe, które namawiają go do złych rzeczy - takie jak Lis i Kot czy kolega z klasy Knot. Początkowo daje się im zwieść i schodzi na złą drogę. Ponosi za to jednak kary (traci złote monety, zamienia się w osła). Ostatecznie jednak zaczyna rozumieć jakim był egoistą i kto naprawdę jest mu życzliwy. Po wielu dramatycznych przygodach powraca do ojca i  Niebieskiej Wróżki i staje się dobrym pajacykiem.

W nagrodę za tę przemianę, spełnione zostaje jego marzenie: staje się prawdziwym człowiekiem.

Nawiązania w kulturze

Postać Pinokia wielokrotnie pojawiała się w teatrze i filmie. Jedną z ekranizacji powieści powstała w wytwórni filmowej Disney. Ponadto w oparciu o książkę powstała m.in. baśń muzyczna Pinokio z muzyką Włodzimierza Korcza.

W 1905 roku Otto Julius Bierbaum w powieści Zäpfel Kerns Abenteuer umieścił postać lalki wzorowanej na Pinokiu, a w 1936 roku Aleksiej Nikołajewicz Tołstoj stworzył Buratina, również nawiązującego do Pinokia. 

Wybrane filmy z Pinokiem
Przygody Pinokia – włoski pełnometrażowy film animowany z 1936 roku
Pinokio – amerykański pełnometrażowy film animowany z 1940 roku
Pinokio w kosmosie – belgijsko-amerykański film animowany z 1965 roku
Pinokio – japoński serial animowany z 1972 
Pinokio – film fabularny z 1972
Pinokio – japoński serial animowany z 1976
Pinokio – brytyjski film fabularny z 1996
Pinokio – włosko-francusko-niemiecki film fabularny z 2002
Pinokio, przygoda w przyszłości – francusko-hiszpańsko-kanadyjski film fabularny z 2004 roku z nową wersją historii Pinokia (ukazanego jako robota)

Bibliografia
Carlo Collodi, Pinokio, Wydawnictwo Skrzat, 2007.
Tomasz Januszewski, Słownik pisarzy i lektur dla szkół podstawowych, wyd. Delta, Olsztyn 1995.

Zobacz też

Pinokio – postać z filmu Shrek
Buratino - postać wzorowana na Pinokiu




