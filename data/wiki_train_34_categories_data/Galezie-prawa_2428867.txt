
Franciszek Kunicki herbu Bończa (ur. ok. 1750, zm. 1828) – podkomorzy chełmski w 1784 roku, konsyliarz konfederacji targowickiej , poseł chełmski na sejm grodzieński (1793), członek konfederacji grodzieńskiej 1793 roku, starosta czułczycki, członek Stanów Galicyjskich, wolnomularz.

Poseł chełmski na sejm 1782 roku. W 1790 roku był członkiem Komisji Porządkowej Cywilno-Wojskowej dla ziemi chełmskiej województwa ruskiego.  

2 lipca 1793 roku, będąc posłem, został aresztowany w Grodnie przez generała rosyjskiego Johanna von Rautenfelda, działającego z rokazu posła rosyjskiego Jakoba Sieversa.

Na sejmie grodzieńskim w 1793 roku został mianowany przez króla Stanisława Augusta Poniatowskiego członkiem deputacji do traktowania z posłem rosyjskim Jakobem Sieversem.  22 lipca 1793 roku podpisał traktat cesji przez Rzeczpospolitą ziem zagarniętych przez Rosję  w II rozbiorze Polski.
W 1793 roku odznaczony Orderem Orła Białego, w 1786 został kawalerem Orderu Świętego Stanisława.

Bibliografia
Kawalerowie i statuty Orderu Orła Białego 1705-2008, 2008.
Rodzina. Herbarz szlachty polskiej, t. VIII, Warszawa 1911.
Antoni Trębicki, Opisanie Sejmu ekstraordynaryjnego podziałowego roku 1793 w Grodnie. O rewolucji roku 1794, opracował i wstępem poprzedził Jerzy Kowecki, Warszawa 1967.
Volumina Legum, t. X, Poznań 1952.








 












