Adolf Malinowski (ur. 29 grudnia 1891, zm. 1962) – polski lekarz psychiatra, pułkownik lekarz Wojska Polskiego.

W 1914 roku, po ukończeniu Wojskowej Akademii Medycznej w Petersburgu, otrzymał dyplom lekarski i został lekarzem wojskowym w Armii Imperium Rosyjskiego. 

W 1922 roku został zweryfikowany w Wojsku Polskim w stopniu kapitana ze starszeństwem z 1 czerwca 1919 roku i 616. lokatą w korpusie oficerów sanitarnych rezerwy. Jako oficer rezerwy został zatrzymany w służbie czynnej. Praktykował w 3. Szpitalu Okręgowym w Wilnie, a później w Szpitalu Obszaru Warownego „Wilno” i w Klinice Psychiatrii Uniwersytetu Wileńskiego, jako asystent (1932-1934). Jednocześnie pozostawał oficerem nadetatowym 3. Batalionu Sanitarnego. 3 maja 1926 roku awansował na majora ze starszeństwem z 1 lipca 1925 roku i 1. lokatą w korpusie oficerów sanitarnych, grupa lekarzy. 12 marca 1933 roku awansował na podpułkownika ze starszeństwem z 1 stycznia 1933 roku i 7. lokatą w korpusie oficerów sanitarnych, grupa lekarzy. W 1934 roku został przeniesiony do Centrum Wyszkolenia Sanitarnego w Warszawie i wyznaczony na stanowisko kierownika Oddziału Umysłowo Chorych Szpitala Szkolnego. 

Od roku 1947 do przejścia na emeryturę piastował funkcję adiunkta Kliniki Psychiatrii w Gdańsku. Jest autorem wielu prac naukowych, m. in. Podstawowych zagadnień w orzecznictwie sądowo-psychiatrycznym (1959).

Bibliografia
Ilnicki Stanisław: Dezyderaty programowe Polskiego Towarzystwa Psychiatrycznego w przededniu II wojny światowej. Postępy Psychiatrii i Neurologii 2008, 17, 3, 187-193
Ilnicki Stanisław: Płk. dr med. Adolf Malinowski (1891-1962) - psychiatra wojskowy. Lekarz Wojskowy 1989, 65, 7/8, 528-532
Roczniki Oficerskie 1923, 1924, 1928 i 1932
Lista starszeństwa oficerów zawodowych korpusu sanitarnego, Departament Zdrowia Ministerstwa Spraw Wojskowych, Warszawa, 1934
Stanisław Konopka, Rocznik Lekarski Rzeczypospolitej Polskiej na 1936 rok, Biuro Propagandy Polskiej Medycyny przy Naczelnej Izbie Lekarskiej, Warszawa 1936








