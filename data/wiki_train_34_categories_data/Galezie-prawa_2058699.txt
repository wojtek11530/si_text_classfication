Jerzy Maria Donimirski (ur. 10 sierpnia 1897 w Tylicach, zm. w listopadzie 1939 w Lesznie) – polski polityk, poseł na Sejm IV kadencji w II RP.

Życiorys
Pochodził z rodziny ziemiańskiej. Ukończył gimnazjum w Berlinie, później od 1915 do 1918 służył w armii niemieckiej, w której doszedł do stopnia oficera. Od 1918 organizował polskie związki żołnierskie w armii niemieckiej. Za tę działalność styczniu 1919 został aresztowany i uwięziony w twierdzy grudziądzkiej. W kwietniu 1919 udało mu się zbiec i wstąpić do Wojska Polskiego. W składzie 3 pułku ułanów uczestniczył w wojnie polsko-bolszewickiej. Później był adiutantem Brygady Kawalerii w Poznaniu, a następnie dowódcą szwadronu karabinów maszynowych w 17 pułku ułanów. Służbę wojskową zakończył w 1924 w stopniu rotmistrza.

Po przejściu do rezerwy objął folwark Gołanice w powiecie leszczyńskim. Tam sprawował funkcję prezesa oddziały Wielkopolskiego Towarzystwa Kółek Rolniczych oraz prezesa Rady Nadzorczej Spółdzielni "Rolnik" i zarządu Mleczarni Rolniczej.

Od 1935 do 1938 był posłem na Sejm, wybranym z okręgu nr 96 (Leszno, Wolsztyn, Kościan, Śrem, Gostyń, Rawicz). Po klęsce wrześniowej został aresztowany przez Niemców i rozstrzelany w listopadzie 1939 w Lesznie.

Bibliografia
