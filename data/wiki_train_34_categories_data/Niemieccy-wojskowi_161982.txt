Werner von Blomberg (ur. 2 września 1878 w Stargardzie, zm. 14 marca 1946 w Norymberdze) – niemiecki feldmarszałek.

Życiorys
Wstąpił do armii jako młody chłopiec. Początkowo kadet, w 1897 roku został podporucznikiem. W latach 1905–1908 pełnił różne funkcje sztabowe i wojskowe w Akademii Wojny. W 1911 roku został kapitanem, w trzy lata później oficerem dywizji rezerwy. Podczas I wojny światowej służył na froncie zachodnim, został uhonorowany najwyższym odznaczeniem cesarskim – orderem Pour le Mérite. Od 1919 roku był referentem w Ministerstwie Reichswehry, potem w sztabie 10. Brygady Reichswehry Doberitz. W latach 1921–1924 był szefem sztabu 5 Dywizji i V Okręgu Wojskowego, a w 1925 roku został szefem wyszkolenia. W roku 1927 został awansowany na generała majora i został szefem Truppenamtu, a dwa lata później został dowódcą I Okręgu Wojskowego w Prusach Wschodnich. W 1933 roku został generałem piechoty i ministrem Reichswehry. 

Po dojściu do władzy Hitlera zadeklarował wobec niego lojalność. Od 1935 roku był ministrem wojny i naczelnym dowódcą Wehrmachtu. 1 kwietnia 1936 roku został feldmarszałkiem.

W styczniu 1938 roku nieoczekiwanie został usunięty z armii i zwolniony ze służby wojskowej. Pretekstem był ślub z 26-letnią urzędniczką państwową Evą Gruhn (świadkami byli Adolf Hitler i Hermann Göring). Policja obyczajowa zawiadomiła berlińską policję kryminalną, że Gruhn była notowana za prostytucję i pornografię, a w młodości uciekła z czeskim żydem, który prawdopodobnie nakłonił ją, by pozowała do zdjęć. Dla pewności szef berlińskiej policji kryminalnej poprosił o zidentyfikowanie jednego ze zdjęć generała Keitela, który jednak nie potrafił tego zrobić i udał się do Hermanna Göringa. Ten potwierdził i poinformował o tym fakcie Gestapo. Powiadomiony o aferze Hitler nakazał usunąć generała z armii i pozbawić go wszystkich tytułów wojskowych. 

Jednak prawdziwymi przyczynami odsunięcia feldmarszałka były zawiść H. Göringa i Heinricha Himmlera o wpływy Blomberga w wojsku oraz niezadowolenie Hitlera z postawy generała, którą dokumentuje raport Hossbacha, adiutanta Hitlera.

Kilka dni później wybuchła afera Blomberga-Fritscha i nastąpiło odsunięcie także gen. Wernera von Fritscha oraz innych konserwatywnych, sceptycznych wobec planów Hitlera generałów.

W 1945 roku został aresztowany przez aliantów. Zmarł w norymberskim więzieniu sądowym w marcu 1946 roku.

Odznaczenia
Krzyż Żelazny (1914) 
II klasy
I Klasy
Pruski Krzyż za Zasługi Wojenne
Krzyż Rycerski Orderu Rodu Hohenzollernów z Mieczami
Order Korony IV Klasy
Order Rodu Hohenzollernów III Klasy z Mieczami i Koroną
Pour le Mérite
Bawarski Order za Zasługi Wojenne IV Klasy z Mieczami 
Bawarski Order za Zasługi Wojenne IV Klasy z Mieczami i Koroną
Krzyż Rycerski Orderu Alberta I klasy z Mieczami
Hessische Tapferkeitsmedaille
Brunszwicki Wojenny Krzyż Zasługi 
II klasy
I klasy
Krzyż Friedricha Augusta 
II klasy 
I klasy
Krzyż Hanzeatycki (Brema)
Krzyż Zasłużonych w Czasie Wojny 
Wojenny Krzyż Zasługi
Krzyż za Wierną Służbę
Odznaka za Rany (1918) - czarna
Złota Odznaka NSDAP

Ciekawostki
Kulisy afery Blomberga-Fritscha stały się kanwą powieści Hansa Hellmuta Kirsta pod tytułem Afery generałów.



Bibliografia
