Pomarańcza bergamota (bergamota, bergamotka) (Citrus bergamium) – gatunek rośliny z rodziny rutowatych. Jego ojczyzna jest nieznana, przypuszcza się, że pochodzi z Indii. Uprawiany jest głównie we Włoszech.
Morfologia
Pokrój: Niewielkie drzewo lub krzew o wysokości do 5 m. Ma szeroką koronę, a gałązki z rzadka pokryte krótkimi kolcami.
Liście: Podłużnie jajowate, na wąsko oskrzydlonych ogonkach. Brzegi ząbkowane.
Kwiaty: Małe, słodko pachnące, zebrane w gęste baldachokształtne kwiatostany. Mają 5-płatkową białą koronę, 1 słupek i liczne pręciki.
Owoce: Okrągława jagoda o gorzkim smaku i długości 6-8 cm. Ma gładką, żółtawozielonkawą okrywę i pachnący, kwaśny miąższ.
Zastosowanie
Skórka owoców, kwiaty i liście są źródłem eterycznych olejków – olejku bergamotowego stosowanego w produkcji herbaty Earl Grey oraz olejku nerolowego stosowanego w perfumerii (m. in. woda kolońska). Znajduje też zastosowanie w aromaterapii (słynie ze swych właściwości antydepresyjnych) oraz leczniczo przy problemach układu trawiennego.

Nie należy jej mylić z amerykańską byliną ozdobną – bergamotką (Monarda didyma) również słynącą ze swego intensywnego aromatu.





