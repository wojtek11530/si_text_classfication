Phạm Tuân (ur. 14 lutego 1947 w Quốc Tuấn, prowincja Thái Bình, Wietnam) – kosmonauta, generał lotnictwa, pierwszy Azjata w przestrzeni kosmicznej.

Wykształcenie i służba wojskowa
W 1964 ukończył szkołę średnią. Rok później rozpoczął służbę wojskową i został skierowany do ZSRR w celu odbycia przeszkolenia w charakterze technika lotniczego. Następnie skierowano go do jednej z radzieckich uczelni szkolących pilotów wojskowych.

W 1968 po powrocie do Wietnamu latał na samolotach MiG-17 i MiG-21 m.in. w pułku lotnictwa myśliwskiego „Sao Đỏ” oraz eskadrze nocnych myśliwców. 27 grudnia 1972 zestrzelił amerykański bombowiec B-52. Był to pierwszy samolot tego typu jaki stracili Amerykanie podczas wojny w Wietnamie. W latach 1973–1976 awansował od stanowiska dowódcy eskadry do zastępcy dowódcy pułku. Od 1977 do 1982, z przerwą na przygotowanie do lotu w kosmos, był słuchaczem Wojskowej Akademii Lotniczej im. J. A. Gagarina.

Udział w programie Interkosmos
W kwietniu 1979 do lotu w kosmos w ramach programu Interkosmos zakwalifikowano dwóch wietnamskich kandydatów. Byli to: Phạm Tuân oraz Bùi Thanh Liêm. Obaj wkrótce też rozpoczęli szkolenie w Centrum Wyszkolenia Kosmonautów im. J. Gagarina w Gwiezdnym Miasteczku pod Moskwą. Dowódcą pierwszej załogi, w której znalazł się Phạm Tuân, został Wiktor Gorbatko. Drugą załogą dowodził natomiast Walerij Bykowski. 23 lipca 1980 Wiktor Gorbatko oraz Phạm Tuân na pokładzie statku kosmicznego Sojuz 37 wyruszyli z kosmodromu Bajkonur w kierunku stacji orbitalnej Salut 6. Dzień później kosmonauci przeszli na pokład stacji Salut. Do 31 lipca 1980 razem z Leonidem Popowem i Walerijem Riuminem przeprowadzili szereg eksperymentów medyczno-biologicznych oraz technologicznych. Wietnamski kosmonauta fotografował również z orbity terytorium swojego kraju. Jego zdjęcia posłużyły do sporządzenia szczegółowej mapy Wietnamu. Kosmonauci powrócili na statku Sojuz 36, lądując 180 km od Dżezkazganu.

Po zakończeniu kariery kosmonauty
Po powrocie do Wietnamu w 1982 Phạm Tuân kontynuował służbę w siłach powietrznych armii wietnamskiej. Był naczelnikiem wydziału politycznego, a później pracował w Ministerstwie Obrony Wietnamu.

Odznaczenia i nagrody
Bohater Związku Radzieckiego (31 lipca 1980)
Złota Gwiazda
Order Lenina
Order Hồ Chí Minha
Bohater Pracy Socjalistycznej Republiki Wietnamu
Bohater Sił Zbrojnych Socjalistycznej Republiki Wietnamu
Medal "Za zasługi w podboju kosmosu".

Wykaz lotów


Zobacz też
alfabetyczna lista astronautów i kosmonautów
grupy i oddziały astronautów
lista pierwszych astronautów według obywatelstwa



Linki zewnętrzne
