Marcin Tazbir (ur. 22 sierpnia 1988 w Piotrkowie Trybunalskim) – polski szachista, arcymistrz od 2013 roku.

Kariera szachowa
Jest trzykrotnym mistrzem Polski juniorów w szachach klasycznych, tytuły zdobył w latach 1998 (Krynica Morska, w kategorii do lat 10), 2004 (Łeba, do lat 16) i 2006 (Łeba, do lat 18). Oprócz tego w 2006 r. zdobył srebrny, a w 2007 r. – brązowy medal w mistrzostwach kraju do lat 20 (oba turnieje odbyły się w Środzie Wielkopolskiej). Kilka razy reprezentował Polskę na mistrzostwach świata i Europy juniorów, najlepszy wynik osiągając w 2006 r. w Batumi, gdzie w grupie do lat 18 podzielił VI miejsce.

W tym samym roku zajął we Wrocławiu III m. (za Rafałem Lubczyńskim oraz Piotrem Dobrowolskim, turniej WSB Masters) i wypełnił pierwszą normę na tytuł mistrza międzynarodowego. Następne dwie zdobył w 2007 r. w Teplicach (dz. II m. za Marcinem Dziubą, wspólnie z m.in. Mikulasem Manikiem i Radosławem Jedynakiem) i na ekstralidze w Ustroniu. W 2008 r. na Ekstralidze reprezentując barwy klubu PTSz Płock wypełnił pierwszą normę na tytuł arcymistrza, w pierwszej rundzie osiągając swój największy sukces w pojedynczej partii – zwycięstwo nad Davidem Navarą. W 2012 r. zdobył drugą normę na tytuł arcymistrza w międzynarodowym turnieju w Cappelle-la-Grande, natomiast trzecią – podczas czeskiej ekstraligi 2012/13. Wraz z drużyną TJ Tatran Litovel po raz drugi zdobył brązowy medal drużynowych mistrzostw Czech (pierwszy raz w sezonie 2010/11).

Do innych międzynarodowych sukcesów Marcina Tazbira należą m.in.:
I m. w Grodzisku Mazowieckim (2006, memoriał Mieczysława Najdforfa),
dz. II m. w Koszalinie (2006, memoriał Józefa Kochana, za Aloyzasem Kveinysem, wspólnie z Arturem Jakubcem i Tomaszem Warakomskim),
II m. w mistrzostwach Wrocławia (2007, za Jewgienijem Szarapowem),
dz. I m. w Oviedo (2007, wspólnie z Yuri Gonzalezem Vidalem i Omarem Almeida Quintaną),
dz. I m. w Ołomuńcu (2007).
I m. w Karwinie (2008)
dz. I m. w Opocznie (2008, wspólnie z Władimirem Małaniukiem; turniej szachów szybkich),
II m. w Idstein (2009, za Erikiem Zude),
dz. II m. w Karwinie (2009, za Miłko Popczewem, wspólnie z Krzysztofem Bulskim),
dz. II m. w Koszalinie (2010, memoriał Józefa Kochana, za Artursem Neiksansem, wspólnie z Aleksandrem Hnydiukiem),
dz. I m. w Karwinie (2010, wspólnie z Krzysztofem Bulskim i Petrem Habą),
dz. II m. w Bukareszcie (2011, memoriał Victora Ciocâltei, za Gergelym Szabo, wspólnie z Wadymem Szyszkinem),
dz. II m. w Polanicy-Zdroju (2011, memoriał Akiby Rubinsteina, za Aleksandrem Hnydiukiem, wspólnie z Marcinem Sieciechowiczem i Mateuszem Kołosowskim),
III m. w Guimarães (2012, mistrzostwa świata studentów; zdobył również srebrny medal w klasyfikacji drużynowej).

Najwyższy ranking w dotychczasowej karierze osiągnął 1 czerwca 2013 r., z wynikiem 2561 punktów zajmował wówczas 16. miejsce wśród polskich szachistów.



Bibliografia
Linki zewnętrzne
