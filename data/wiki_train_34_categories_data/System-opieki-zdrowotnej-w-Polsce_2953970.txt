Leon Wojciech Jan Bazała pseud.: „Strwiąż”, „Polana” (ur. 14 kwietnia 1904 w Chyrowie, zm. 12 marca 1983 w Aleksandrowie Kujawskim) – polski lekarz, doktor medycyny, dyplomowany oficer zawodowy służby zdrowia w Wojsku Polskim w okresie międzywojennym, cichociemny, zastępca szefa sanitarnego Komendy Obszaru Południowo-Wschodniego (Obszaru Lwowskiego) Armii Krajowej, uczestnik walk o Lwów w lipcu 1944 roku, więzień w PRL-u i ZSRR.

Życiorys
Uczył się początkowo w prywatnym gimnazjum O.O. Jezuitów, później w państwowym gimnazjum im. A. Mickiewicza w Samborze (matura 22 maja 1923), a następnie w Szkole Podchorążych Sanitarnych w Warszawie i jednocześnie studiował na warszawskiej Akademii Medycznej. 20 marca 1929 roku otrzymał dyplom doktora wszechnauk lekarskich. W latach 1929–1935 odbywał staże szpitalne oraz służył w 53 Pułku Piechoty Strzelców Kresowych i 1 Pułku Artylerii Motorowej. W okresie od 1 listopada 1935 do 15 października 1937 roku był słuchaczem w Wyższej Szkole Wojennej, a od 1 listopada 1939 do 31 sierpnia 1939 roku był wykładowcą w tejże uczelni.

W czasie kampanii wrześniowej w 1939 roku dostał przydział do szefostwa sanitarnego Armii „Karpaty”, przemianowanej 6 września na Armię „Małopolska”. 19 września został internowany na Węgrzech. 13 stycznia 1940 roku wstąpił do Armii Polskiej we Francji. Do wiosny pracował w Centrum Wyszkolenia Sanitarnego w Coëtquidan i Coumbourg. Od 12 kwietnia 1940 roku był dowódcą kompanii sanitarnej w 4 Dywizji Piechoty, a po klęsce Francji pracował jako referent w szefostwie sanitarnym w 1 Brygadzie Strzelców w Wielkiej Brytanii, gdzie wkrótce awansował na dowódcę kompanii sanitarnej tej brygady. Służył na tym stanowisku do 12 kwietnia 1943 roku.

W tym dniu został przeniesiony do dyspozycji Oddziału Pesonalnego Sztabu Głównego z przydziałem służbowym do Oddziału Specjalnego. 13 kwietnia 1943 roku został zaprzysiężony i odbył w Brindisi przeszkolenie specjalne do służby dywersyjnej w Armii Krajowej. W czasie szkolenia opracował dywersyjny zestaw chirurgiczny własnego pomysłu.

Jako major cichociemny „Strwiąż” został w nocy z 9 na 10 kwietnia 1944 roku zrzucony do Polski (operacja lotnicza „Weller 3”). Zrzuceni komandosi przywieźli wtedy 456 tysięcy dolarów dla Armii Krajowej. Strwiąż został przydzielony jako szef służby sanitarnej w czasie Akcji „Burza” we Lwowie i skierowany do Lwowa, gdzie objął szefostwo służby sanitarnej.

Po zajęciu Lwowa przez Armię Czerwoną został członkiem delegacji Komendy Obszaru, która 31 lipca 1944 roku udała się na rozmowy z gen. Michałem Rolą-Żymierskim w Żytomierzu. Cała delegacja została aresztowana, a Bazała osadzony w obozie w Charkowie, a następnie w Obozie NKWD nr 179 Diagilewie koło Riazania. W lipcu 1947 roku został przekazany polskim władzom repatriacyjnym, które w grudniu 1948 umożliwiły mu powrót do Polski.

W marcu 1948 roku Leon Bazała rozpoczął pracę na stanowisku naczelnego lekarza uzdrowiska w Świeradowie-Zdroju. Później pracował na podobnych stanowiskach w uzdrowiskach w Czerniawie-Zdroju i w Sanatorium PKP w Szczawnie-Zdroju. Został przeniesiony na stanowisko ordynatora Zdrojowego Sanatorium PKP w Aleksandrowie Kujawskim, gdzie pracował do przejścia na emeryturę w 1980 roku.

Awanse
Podporucznik – 20 marca 1929
Porucznik – 1 stycznia 1930
Kapitan – 1 października 1934
Major – 1 stycznia 1943, ze starszeństwem od 1 stycznia 1943
Podpułkownik – kwiecień 1944.

Odznaczenia
Krzyż Srebrny Orderu Virtuti Militari (1 stycznia 1945)
Krzyż Kawalerski Orderu Odrodzenia Polski
Krzyż Walecznych – dwukrotnie
Krzyż Partyzancki
Złoty Krzyż Zasługi z Mieczami
Medal Wojska (1946)
Zwykły Znak Spadochronowy (7 czerwca 1943)
Bojowy Znak Spadochronowy (19 maja 1944).

Życie rodzinne
Leon Bazała był synem Jana i Julii z domu Banach. Urodził się w Chyrowie nad rzeką Strwiąż (od której pochodził jego późniejszy pseudonim). 

Ożenił się ze Stanisławą, z którą miał 2 dzieci: Janinę i Witolda. Po tragicznej śmierci żony ożenił się ponownie z Lucyną, z którą miał synów Piotra i Juliana.

Po śmierci w Aleksandrowie Kujawskim został pochowany na miejscowym cmentarzu parafialnym.

Bibliografia
