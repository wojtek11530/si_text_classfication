Transuranowce – pierwiastki promieniotwórcze o liczbach atomowych większych niż 92. Należą do nich aktynowce położone za uranem, o liczbach atomowych 93 - 103 oraz transaktynowce, o liczbach atomowych powyżej 103.

Charakterystyka i zastosowania
Ciężkie aktynowce są metalami o srebrzystej barwie, aktywnymi chemicznie. Występują głównie na stopniu utlenienia 3. Nie występują one w przyrodzie (oprócz niewielkich ilości neptunu i plutonu), większość z nich została otrzymana na drodze reakcji jądrowych. Niektóre zostały wykryte także w opadzie promieniotwórczym po wybuchu bomby atomowej. Od lat 60 XX wieku uzyskiwane i badane są także cięższe transaktynowce, nazywane też pierwiastkami superciężkimi.

Największe zastosowanie wśród transuranowców ma pluton, używany jako paliwo jądrowe i materiał rozszczepialny w broni jądrowej. Pewne zastosowanie znajduje również ameryk, używany w czujnikach dymu jako źródło cząstek alfa. Większość transuranowców, ze względu na krótki czas połowicznego rozpadu i trudność otrzymania, zapewne nigdy nie znajdzie zastosowania poza badaniami podstawowymi.

Badania
Badania nad produkcją oraz właściwościami fizycznymi i chemicznymi transuranowców prowadzą głównie:
Lawrence Berkeley National Laboratory - przy Uniwersytecie w Berkeley w Kalifornii, w Stanach Zjednoczonych
Zjednoczony Instytut Badań Jądrowych - w Dubnej, w Rosji
Instytut Badań Ciężkich Jonów w Darmstadt - w Hesji, w Niemczech.

Lista znanych transuranowców

Gwiazdką oznaczono odkrycie czekające na niezależne potwierdzenie.

Zobacz też
Wyspa stabilności




