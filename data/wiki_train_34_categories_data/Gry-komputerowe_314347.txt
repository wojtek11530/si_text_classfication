Strogg – fikcyjna cywilizacja obcych występujący w grach z serii Quake.

Stroggowie są to zamieszkujące planetę o nazwie Stroggos cybernetyczne istoty będące połączeniem maszyny i organizmu żywego. Charakteryzują ich: bardzo humanoidalne kształty, blada, bezwłosa skóra oraz żółte lub pomarańczowe oczy. Ich bronie przyłączane są do specjalnych slotów, zastępujących ich prawe dłonie. Wśród wielu "ulepszeń" najbardziej popularne są implanty w oczach, zwiększające celność, płytki pancerza przytwierdzone bezpośrednio do ciała oraz mechaniczne nogi, znacznie poprawiające szybkość poruszania się i zwinność. Istoty porozumiewają się za pomocą gardłowych warknięć i pomruków.
Stroggowie mają ściśle ustaloną strukturę polityczną. Władzę sprawuje szereg wodzów, z których każdy odpowiedzialny jest za inną dziedzinę (np. transport, komunikację, zasoby energetyczne). Spośród wodzów wybierany jest jeden naczelny zwany Makronem. Swoje rządy sprawuje ze stacji kosmicznej orbitującej wokół planety – Stroggos.

Tak naprawdę nie wiadomo nic o historii tej rasy, jedynie że jako pierwsza odezwała się do Ziemian z ofertą wzajemnej pokojowej koegzystencji i handlu. Po kilku latach takich stosunków, Stroggowie bez powodu, ani ostrzeżenia złamali swoją przysięgę rozpoczynając masywny desant na Ziemię. Siły GDF (Global Defense Force) długo miały problem ze zorganizowaniem skutecznej obrony, jednak mimo początkowych porażek i straty sporej części planety udało się odeprzeć siły Stroggów.
Później, idąc siłą rozpędu, dzięki zastosowaniu inżynierii wstecznej, ludzie zdołali zbudować flotę gwiezdnych statków i dotrzeć do macierzystego systemu słonecznego Stroggów. Jednak szturm na planetę uniemożliwiły działa obrony planetarnej oraz Wielka Broń. Oddział, który zdołał dostać się na powierzchnię planety, prawie od razu został rozbity, a jedynym, który przeżył, był "Bitterman". Walcząc sam na sam z armią cyborgów pokonał Makrona i zniszczył Wielką Broń, umożliwiając desant na planetę. Wkrótce potem tysiące ziemian przystąpiło do kontrataku.
Po trwającej wiele dni wyniszczającej wojnie i po kilku nieudanych próbach zniszczenia sterującego armią Stroggów Ogniwa, przemieniony przez cyborgi, ale zachowujący wolną wolę kapral Matthew Kane zabił nowego Makrona i zniszczył Rdzeń. Chaos zapanował wśród wojsk Stroggów, a armia ludzi szybko zdobyła nad nimi przewagę.

Istnieją spekulacje dotyczące tego "czym" są Stroggi, jedna z tez głosi że jest to ludzka cywilizacja na kolejnym szczeblu ewolucji (świadczyć może o tym podobna morfologia i fizjologia, a także możliwość przetwarzania ludzkich jeńców na pełnoprawne Stroggi, a nawet polityczne godło tej rasy przedstawiające uskrzydloną ludzką czaszkę), która spotkała się z teraźniejszymi ludźmi wskutek nieokreślonej manipulacji czasem, oraz stanowi ostrzeżenie dla ludzi przed ich "technologicznym zaślepieniem". Inna hipoteza twierdzi że są to pozostałości systemów obronnych jakiejś potężnej cywilizacji, korzystającej przy ich projektowaniu z przedstawicieli rasy ludzkiej. Ostatnia teoria twierdzi że prawdziwe Stroggi wyginęły, a raczej przetworzyły się w cybernetyczne maszyny, wskutek pasożytniczej egzystencji polegającej na całkowitej absorpcji napotkanych form życia i ich technologicznych osiągnięć.

Z politycznego punktu widzenia społeczeństwo Stroggów to "kolektyw". Pojedyncza jednostka nie ma znaczenia, a nawet prawdopodobnie głębszej świadomości. Wszystkie decyzje i zachowania kontrolowane są przez gigantyczną cybernetyczną sieć neuronową, znajdującą się w najbardziej strzeżonym budynku na ich macierzystej planecie Stroggos zwanym Tetra Node. Można stwierdzić że tam znajdują się wszystkie umysły i "dusze" Stroggów.






