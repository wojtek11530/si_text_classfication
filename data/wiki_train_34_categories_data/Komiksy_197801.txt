

Jan Plata-Przechlewski (ur. 10 stycznia 1959 r. w Czarnkowie) - polonista i twórca komiksów. Jego najbardziej znanym dziełem jest cykl Wampiurs Wars. 

Mieszka w Wejherowie. Ukończył Liceum Plastyczne w Gdyni-Orłowie i filologię polską na Uniwersytecie Gdańskim. 

Praca magisterska, pisana pod kierunkiem prof. Anny Martuszewskiej, dotyczyła kategorii przestrzeni w literaturze science fiction (fragment rozdziału o filmie SF opublikował w czerwcu 1988 r. Miesięcznik Literacki "Fantastyka"). Brał udział w konferencjach naukowych i popularnonaukowych na temat SF organizowanych przez uniwersytety: Jagielloński, Warszawski i Gdański. Od roku 1987 członek rzeczywisty Gdańskiego Klubu Fantastyki (klubowy pseudonim: PiPiDżej). Obecnie pełni funkcję redaktora naczelnego comiesięcznego "Informatora" GKF. Na łamach fanzinów GKF zamieszcza recenzje i eseje poświęcone literackiej i filmowej fantastyce. 

Współredagował "Biuletyn" Elektrowni Jądrowej Żarnowiec w budowie. Pisuje też literacko-filmowe felietony (w tym o fantastyce i komiksie) do lokalnych mediów (m.in. "Panorama Powiatu Wejherowskiego"). Prowadził zajęcia o filmie dla młodzieży wejherowskich szkół średnich, a swój księgozbiór z tego zakresu przekazał w darze bibliotece I LO im. Jana III Sobieskiego. Trafił na karty II i III wydania Bedekera wejherowskiego oraz I wydania Leksykonu wejherowian Reginy Osowickiej , a także IX-XI wydania szwajcarskiego leksykonu Who is Who w Polsce.

Jego rysunki publikowane były m.in. w regionalnym roczniku "Kalendarz Gdański" i w dziecięcym dwutygodniku "Miś"; zaprojektował też m.in. logo gdańskiego Centrum Edukacji Teatralnej oraz okładkę Kodeksu pracy z komentarzem kilkakrotnie wznawianego przez gdyńską Fundację Gospodarczą. 

Współtwórca turystycznej publikacji promocyjnej wydanej przez UM w Wejherowie (czerwiec 2009 r.) - scenarzysta komiksów Dzień pod Trójmiastem (rys. Aleksandra Spanowicz) i Tajemnice Wejherowa (rys. Bartłomiej Glaza i Tomasz Mering) oraz autor mapki-rozkładówki przedstawiającej zabytkowe centrum tego miasta. 28 czerwca 2013 roku zaproponowana przezeń trasa turystyczna po Wejherowie ukazała się w książkowym przewodniku Polska. Daj się zaskoczyć. Trasy magiczne - wydanym po ogólnopolskim konkursie zorganizowanym przez spółkę Agorę i firmę Continental.  

Nie jest związany ze środowiskiem komiksowym, bywał jednak gościem na konwentach i brał udział w wielu zbiorczych wystawach komiksowych. Obecnie, wraz z Tomaszem Meringiem, publikuje na łamach "Informatora" GKF jednoplanszowe komiksy parodiujące słynne wątki filmowej i komiksowej fantastyki.

Od kilkunastu lat pracuje jako specjalista-metodyk w dziale szkoleń Komisji Krajowej NSZZ „Solidarność” (tworzenie programów szkoleniowych, prowadzenie szkoleń, przygotowanie kadry, redagowanie rubryki szkoleniowej w "Biuletynie" KK).

25 maja 2013 roku, podczas corocznego święta miasta (Dzień Jakuba), znalazł się wśród dwunastu osób związanych z kulturą, oświatą, sportem i gospodarką, którym została wręczona doroczna Nagroda Prezydenta Miasta Wejherowa.

Bibliografia
Komiks Czerwony Karzeł #4, Magazyn Komiksowy Gdańskiego Klubu Fantastyki, ISSN 1425-5952
Regina Osowicka, Stanisław Janke (red.) – "Bedeker Wejherowski", 2006, Wydawnictwo ACTEN, Wejherowo, ISBN 83-922059-2-8



Linki zewnętrzne
