Marian Miśkiewicz (ur. 2 października 1926 w Poznaniu) – lekarz polski, działacz państwowy, minister zdrowia i opieki społecznej w rządzie Jana Olszewskiego.

Życiorys
W 1952 ukończył Wydział Lekarski Uniwersytetu Poznańskiego. Pracował krótko na uczelni jako młodszy asystent, zwolniony ze względów politycznych (działał w mikołajczykowskim PSL), został następnie skierowany do pracy w szpitalu powiatowym. Przez pewien czas pracował w klinice chirurgii ogólnej w Warszawie. Od 1963 zatrudniony w Ministerstwie Zdrowia, w 1974 został wicedyrektorem Departamentu Profilaktyki i Lecznictwa. W 1972 obronił doktorat nauk medycznych.

Od 1980 pracował w Instytucie Kardiologii, wchodził w skład jego Rady Naukowej. Był również prezesem Polskiego Towarzystwa Szpitalnictwa. Ogłosił ponad 60 prac, głównie z organizacji i planowania instytucji służby zdrowia. Od 1980 był związany z "Solidarnością".

W grudniu 1991 został powołany na stanowisko ministra zdrowia i opieki społecznej w gabinecie Jana Olszewskiego. Funkcję pełnił do lipca 1992 (po odwołaniu przez Sejm w czerwcu 1992 jako p.o. ministra).










