Wojna celna między Polską a Niemcami – wojna celna pomiędzy Rzecząpospolitą Polską a Niemcami w 1925 roku.

W styczniu 1925 wygasła nałożona na Niemcy w traktacie wersalskim klauzula najwyższego uprzywilejowania wobec towarów z państw Ententy, w tym z Polski. W czerwcu zakończyło się zwolnienie z cła produktów z województwa śląskiego, głównie wydobywanego tam węgla kamiennego.

Niemcy jednostronnie wstrzymały import polskiego węgla z województwa śląskiego, przyczyniając się w ten sposób do znaczących strat ekonomicznych strony polskiej. Strona niemiecka obłożyła ponadto wszystkie towary importowane z Polski wysokim cłem, obniżając ich konkurencyjność na swoim rynku. W rezultacie strona polska podwyższyła cła na towary importowane z Niemiec.

Straty w wyniku wojny celnej poniosła głównie Polska, ponieważ w polskim handlu zagranicznym handel z Niemcami stanowił wówczas aż ok. 40% eksportu. Kryzys wywołany wojną celną był jedną z przyczyn fali strajków i protestów w Polsce, które doprowadziły do przewrotu majowego w 1926. Innym następstwem był upadek drugiego rządu Władysława Grabskiego. Sytuacja ekonomiczna zaczęła poprawiać się w pierwszych miesiącach 1926. Po tych wydarzeniach władze Rzeczypospolitej podjęły działania prowadzące do uniezależnienia się od niemieckiego rynku zbytu. W latach 1926-1933 zbudowano magistralę węglową łączącą województwo śląskie z portami na Pomorzu, co umożliwiło eksport węgla kamiennego m.in. do Skandynawii. W wyniku nastąpił dynamiczny rozwój portu w Gdyni.

Bibliografia, literatura

Tadeusz Kotłowski: Niemcy. Dzieje państwa i społeczeństwa 1890–1945'', Avalon, Kraków 2008, ISBN 83-604-4839-6.
Stefan Kowal: Partnerstwo czy uzależnienie? Niemieckie postawy wobec stosunków gospodarczych z Polską w czasach Republiki Weimarskiej, Poznań 1995, ISBN 83-232-0658-9.
Zbigniew Landau: Zarys historii gospodarczej Polski 1918–1939'', wyd. 5, Warszawa 1986.
Zbigniew Landau, Jerzy Tomaszewski: Gospodarka Polski Międzywojennej, t. 1–4, Książka i Wiedza, Warszawa 1971.
Czesław Łuczak: Od Bismarcka do Hitlera. Polsko-niemieckie stosunki gospodarcze, Wydawnictwo Poznańskie, Poznań 1988, ISBN 83-210-0767-8.
Barbara Ratyńska: Stosunki polsko-niemieckie w okresie wojny gospodarczej 1919–1930'', Książka i Wiedza, Warszawa 1968.






