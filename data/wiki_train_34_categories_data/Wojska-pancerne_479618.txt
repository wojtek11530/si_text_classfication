Sturminfanteriegeschütz 33B – niemieckie działo pancerne oparte na podwoziu działa StuG III.

Po ataku na ZSRR okazało się że niemiecka piechota nie dysponuje środkiem ogniowym pozwalającym na skuteczne zwalczanie ufortyfikowanych stanowisk ogniowych. Ogień działa 7,5 cm StuK 37 w które uzbrojone było podstawowe niemieckie działo szturmowe StuG III był często nieskuteczny wobec stanowisk ogniowych znajdujących się wewnątrz betonowych fortyfikacji.

Tego rodzaju cele mogły być skutecznie zwalczane przez działa kalibru 150 mm, ale obsługi dział piechoty 15 cm sIG 33 ponosiły duże straty podczas wykonywania tego rodzaju zadań, a wersja samobieżna tego działa (Sturmpanzer I)  miała słabe opancerzenie co sprawiało że była stosunkowo łatwym celem dla obsług broni przeciwpancernej.

W 1942 roku zapadła decyzja o opracowaniu nowego działa pancernego uzbrojonego w działo 150 mm. Miało ono wykorzystywać podwozie czołgu PzKpfw IV. Ponieważ nowe działo (Sturmpanzer IV Brummbär) miało być dostępne dopiero w 1943 podjęto decyzję o wyprodukowaniu krótkiej serii  zmodyfikowanych dział StuG III uzbrojonych w armatę 150 mm. Umieszczenie działa sIG 33 na podwoziu StuG III wymagało podwyższenia kadłuba. Pojazd został dodatkowo opancerzony. Zmiany konstrukcyjne spowodowały wzrost masy pojazdu. Ponieważ układ napędowy pozostał bez zmian obniżeniu uległy parametry trakcyjne pojazdu, zwłaszcza prędkość i zasięg, ale uznano, że w pojeździe traktowanym od początku jako rozwiązanie tymczasowe obniżenie parametrów jest dopuszczalne.

Wyprodukowano 24 wozy Sturminfanteriegeschütz 33B. Wszystkie powstały jesienią 1942 roku. Wyprodukowane pojazdy były używane między innymi w czasie bitwy stalingradzkiej. Druga wojnę światową przetrwał tylko jeden pojazd tego typu zdobyty przez Rosjan. Obecnie znajduje się on w muzeum czołgów w Kubince. 

Bibliografia
Janusz Ledwoch, 1997, Niemieckie wozy bojowe 1933-1945'', Warszawa, Militaria, ISBN 83-86209-57-7.


