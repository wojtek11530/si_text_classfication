Wiesław Fusek (ur. 27 kwietnia 1912 w Bieczu, zm. 3 września 2011 tamże) – polski farmaceuta, aptekarz w Bieczu i Gorlicach, artysta-malarz i literat, żołnierz Samodzielnej Brygady Strzelców Karpackich, kawaler Orderu Virtuti Militari.

Biografia


Wiesław Fusek był wnukiem i synem bieckich aptekarzy: jego dziadek Wilhelm (1842–1914) był powstańcem styczniowym, ojciec Witold (1885–1941) etnografem amatorem, kolekcjonerem, działaczem patriotycznym i społecznym. Po ukończeniu w 1932 roku gimnazjum w Gorlicach, gdzie działał aktywnie w harcerstwie, Wiesław Fusek rozpoczął studia farmaceutyczne na Uniwersytecie Poznańskim. Podobnie jak ojciec, był związany z polityką Obozu Narodowo-Radykalnego. Dyplom uzyskał w 1938 roku, po czym odbył służbę wojskową w Szkole Podchorążych Sanitarnych Rezerwy i 5. Okręgowym Szpitalu Wojskowym w Krakowie. Podczas wojny obronnej 1939 roku był przydzielony do apteki szpitala wojskowego. Ewakuowany na Węgry i internowany w Kisbodak, w lutym 1940 roku przedostał się do formującego się Wojska Polskiego we Francji.

W kwietniu 1940 roku został wysłany z transportem żołnierzy do Bejrutu, gdzie dołączył do powstającej Samodzielnej Brygady Strzelców Karpackich. W jej składzie, jako żołnierz służb sanitarnych, przeszedł szlak bojowy brygady, później 3. Dywizji Strzelców Karpackich. Brał między innymi udział w walkach o Tobruk, w Libii i Egipcie oraz kampanii włoskiej, od Monte Cassino do Bolonii. Swoje przeżycia opisał w książce Przez piaski pustyń. Z dziennika żołnierza Brygady Karpackiej. We Włoszech ożenił się z Delią Bornaccini.

Zdemobilizowany w stopniu porucznika, powrócił z żoną do Polski w 1947 roku. Objął aptekę w Bieczu, należącą przed wojną do ojca. Po jej upaństwowieniu w 1951 roku został kierownikiem apteki we Frysztaku, a następnie w Gorlicach, gdzie pracował do przejścia na emeryturę. Był malarzem-akwarelistą, działaczem społecznym i regionalistą silnie związanym z Bieczem i Gorlicami, Honorowym Obywatelem Ziemi Gorlickiej oraz Honorowym Członkiem Towarzystwa Miłośników Biecza. Był odznaczony między innymi Krzyżem Złotym Orderu Virtuti Militari (przez rząd londyński), Srebrnym Krzyżem Zasługi z Mieczami, Medalem „Za udział w wojnie obronnej 1939”, włoskim Croce al merito di guerra, brytyjskimi Africa Star, Italy Star, Defence Medal, War Medal 1939–1945. W stanie spoczynku został awansowany do stopnia podpułkownika.

Zmarł 3 września 2011 roku w Bieczu i został pochowany na miejscowym cmentarzu parafialnym.

Bibliografia
Katarzyna Łysak, Aneta Mucha: Mam szczerą wolę całym sercem pełnić służbę Bogu i Polsce... – rzecz o bieckich harcerzach w latach II wojny światowej. Biecz: 2011.
Non omnis moriar... Magister farmacji Wiesław Fusek. „Biuletyn Podkarpackiej Okręgowej Izby Aptekarskiej”. Nr 5 (189–190)/2011. ISSN 1428-7366.
Wiesław Fusek: Wspomnienie. „Gazeta Wyborcza. Poznań”. 18 października 2011.
Zmarł mgr farm. Wiesław Fusek. „Farmacja Pomorza Środkowego. Biuletyn Informacyjny Środkowopomorskiej Okręgowej Izby Aptekarskiej w Koszalinie”. Nr 5 (217)/2011. ISSN 1231-5737.
















