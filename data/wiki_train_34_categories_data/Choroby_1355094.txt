
Anocja (łac. anotia) – wada wrodzona, polegająca na całkowitym braku (aplazji)  małżowin usznych. Niecałkowity brak (hipoplazja) małżowin określa się jako mikrocję (łac. microtia). W dużym badaniu obejmującym bazę danych o ponad milionie noworodków w Italian Multicentre Birth Defects Registry określono częstość anocji-mikrocji na 1,46:10&nbsp;000.
Może być wadą izolowaną lub stanowić część zespołów wad wrodzonych. Może współistnieć z wadami wrodzonymi ucha środkowego, takimi jak atrezja przewodu słuchowego zewnętrznego, hipoplazja błony bębenkowej lub hipoplazja jamy bębenkowej. Potwierdzenie statystyczne znajdują też obserwacje, że malformacje małżowin usznych często współwystępują z wadami wrodzonymi układu moczowego. Niektóre z zespołów wad, w których anocja-mikrocja występuje zawsze lub bardzo często, to:
embriopatia izotretinoinowa
embriopatia retinoidowa
embriopatia talidomidowa
płodowy zespół alkoholowy
embriopatia cukrzycowa
zespół Treacher Collinsa
zespół Frasera
trisomia 18
zespół Goldenhara.

Zazwyczaj wady spektrum anocji-mikrocji ocenia się łącznie w czterostopniowej skali Meurmana:
Typ I: Ucho zewnętrzne małe, większość struktur prawidłowej małżowiny obecna; przewód słuchowy zewnętrzny zwykle zachowany
Typ II: Ucho zewnętrzne jest szczątkowe, małżowina haczykowata, S-kształtna lub wygladu "znaku zapytania"
Typ III: Ucho zewnętrzne szczątkowe, jedynie tkanka miękka (bez chrząstki), małżowina ukształtowana nieprawidłowo
Typ IV: Anocja z niewykształceniem wszystkich struktur ucha zewnętrznego.

Linki zewnętrzne
MyPACS.net




