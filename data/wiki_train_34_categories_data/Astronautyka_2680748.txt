Red Dragon (ang. Czerwony Smok) – przedstawiona w 2011 r. przez firmę SpaceX koncepcja bezzałogowego statku kosmicznego – lądownika marsjańskiego dla względnie taniej misji marsjańskiej.

Propozycja
Przy wykorzystaniu rakiety Falcon Heavy i zmodyfikowanego statku Dragon możliwe byłoby wejście w atmosferę Marsa i lądowanie na jego powierzchni aparatury badawczej. Koncepcja ta została opracowana jako oferta dla NASA do sfinansowania z budżetu na lata 2012/2013, zaś sam start mógłby odbyć się w 2018 r.

Statek Red Dragon o masie 6,5 t będzie miał dużą pojemność, którą można przeznaczyć na instrumenty badawcze o masie do ok. 1 t. Red Dragon mógłby dokonywać wierceń na głębokości ponad 1&nbsp;m, co pozwoliłoby zdobyć próbki mogące zawierać lód. Całkowity koszt misji szacuje się na ok. 500 mln USD.

Cele
SpaceX przewiduje następujące cele, które mogłaby zrealizować misja marsjańska statkiem Red Dragon:

Cele naukowe
poszukiwanie śladów życia,
ocena zasobów podpowierzchniowych,
ustalenie pochodzenia i przemian zachodzących w podpowierzchniowych zasobach lodu,
rekonstrukcja klimatu Marsa dzięki badaniom lodu.

Badania związane z przyszłymi lotami załogowymi
przeprowadzenie próby wejścia w atmosferę, schodzenia i lądowania, które dopuszczalne jest dla ludzkiego organizmu,
znalezienie potencjalnych zagrożeń w pyle, regolicie i lodzie,
scharakteryzowanie zasobów Marsa,
zbadanie dostępu do zasobów podpowierzchniowych,
przeprowadzenie próby przemiany zasobów w miejscu lądowania.
Bardziej dalekosiężne wizje SpaceX obejmują loty załogowe czy wręcz budowę osiedli na Marsie.



Zobacz też

Dragon (statek kosmiczny)
SpaceX




