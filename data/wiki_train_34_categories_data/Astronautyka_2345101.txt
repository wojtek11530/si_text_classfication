Gemini 11''' – dziewiąty załogowy lot programu Gemini, podczas którego statek osiągnął orbitę wysokości 1369 km i ustanowił nowy rekord odległości załogowego statku kosmicznego od Ziemi. 

Załoga
Podstawowa
Charles Conrad (2) – dowódca        
Richard Gordon (1) – pilot
Rezerwowa
Neil Armstrong – dowódca
William Anders – pilot 
CapCom
Clifton Williams (przylądek Canaveral)
John Young (Houston)
Alan Bean (Houston)
Cele misji
Podstawowym celem misji (zakończonym pełnym sukcesem) było spotkanie na orbicie z Ageną i dokowanie już pod koniec pierwszego okrążenia, co było niezbędne w przypadku planowanych w przyszłości lotów Apollo na Księżyc (wszystkie poprzednie statki dokowały dopiero podczas czwartego-piątego okrążenia). Zaplanowano również dwa wyjścia w przestrzeń kosmiczną oraz manewry połączonymi statkami.

Przebieg lotu

Start nastąpił 12 września 1966 roku o godz. 14:42:26 UTC z wyrzutni LC-19 na Cape Canaveral.
Po połączeniu Gemini z Ageną nastąpiło celowe rozłączenie pojazdów, a następnie tę samą operację w przestrzeni powtórzono jeszcze kilkakrotnie. Zgodnie z planem odbyły się również dwa wyjścia poza statek.

Podczas misji wykonano też po raz pierwszy eksperyment związany ze sztuczną grawitacją. Statek Gemini i rakieta Agena, połączone napiętą liną o długości 30 metrów (zamontowaną przez Gordona podczas pierwszego spaceru w przestrzeni) po wykonaniu skomplikowanych manewrów, niezbędnych do utrzymania stałego napięcia liny, zaczęły obracać się wokół wspólnego środka masy wywołując w obydwu pojazdach siłę ciążenia. 

Ostatnim zadaniem jakie wykonał Gemini 11 podczas powrotu na Ziemię (niezwykle ważnym w kontekście przygotowań do programu Apollo) było pierwsze wejście w atmosferę całkowicie pod kontrolą komputera pokładowego. System sprowadzania pojazdu z orbity zadziałał bez zarzutu – kapsuła z astronautami wodowała w zachodniej części Oceanu Atlantyckiego w odległości 4,9 km od zaplanowanego miejsca. Załoga została przetransportowana helikopterem na pokład oczekującego lotniskowca USS Guam (LPH-9).



Bibliografia
]] 
