Środki znieczulające miejscowo – substancje wywołujące znieczulenie miejscowe poprzez zablokowanie przewodzenia impulsów nerwowych w wybranym fragmencie ciała. Powodują zniesienie odczuwania bólu i często innych bodźców czuciowych oraz hamują odruchy i możliwość poruszania znieczulaną częścią ciała. W przeciwieństwie do środków znieczulających ogólnie nie wpływają na świadomość i funkcje mózgu.

Zastosowanie

Środki znieczulające miejscowo stosuje się do przeprowadzania zabiegów chirurgicznych, stomatologicznych, okulistycznych i diagnostycznych bez narażenia pacjenta na silny ból towarzyszący tym zabiegom.

Najczęściej stosuje się je razem ze środkami obkurczającymi naczynia krwionośne, głównie sympatykomimetykami (np. epinefryną, norepinefryną). Ma to na celu zmniejszenie ich wchłaniania do krwiobiegu, a więc przedłużenie działania miejscowego i zmniejszenie działań niepożądanych ogólnoustrojowych. Dodatkowo zmniejsza się ukrwienie pola operacyjnego co ułatwia zabieg i zmniejsza ryzyko krwawienia.

Działania niepożądane

Środki znieczulające (głównie typu estrowego) miejscowo mogą wywoływać reakcje alergiczne, od łagodnych (np. osutka w miejscu podania) do ciężkich (wstrząs anafilaktyczny).

Mogą dostać się również w dużej dawce do krążenia systemowego przez przypadkowe podanie dożylne, podanie zbyt dużej dawki lub zbyt szybkie wchłanianie z miejsca podania.

Po dostaniu się do krwi mogą wpływać hamująco na pracę serca:
ujemny efekt chronotropowy (bradykardia),
ujemny efekt inotropowy,
ujemny efekt dromotropowy (działanie arytmogenne, hamowanie przewodzenia impulsów w układzie bodźco-przewodzącym, blok przedsionkowo-komorowy, zatrzymanie pracy serca, drgawki z niedotlenienia).
Działanie arytmogenne niektórych środków znieczulających, np. lidokainy wykorzystuje się leczniczo, w terapii arytmii.

W wyższych dawkach mogą porażać mięśnie szkieletowe, przez hamowanie przewodzenia w synapsach nerwowo-mięśniowych. Mogą też wpływać na ośrodkowy układ nerwowy.

Działanie toksyczne po przedawkowaniu objawia się zaburzeniami ze strony ośrodkowego układu nerwowego. W pierwszej fazie jest to pobudzenie psychoruchowe, które wynika z blokowania neuronów hamujących. Później może dochodzić do niepokoju, lęków, omamów, majaczenia, wymiotów, drętwienia języka, odczuwania metalicznego posmaku w ustach, zaburzeń widzenia, drgawek. Poważne zatrucia prowadzą do utraty świadomości, drgawek klonicznych, porażenia ośrodka oddechowego i naczynioruchowego (co prowadzi do zgonu przez uduszenie).

Leczenie w przypadku zatrucia

W pierwszej kolejności należy podać tlen i wykonać masaż serca. Przy braku efektu po 2 min. podać dożylnie 0,5-1mg adrenaliny. Przy drgawkach podaje się chlorek suksametonium, a diazepam (10-20mg), gdy drgawki nie są spowodowane niedotlenieniem i zatrzymaniem pracy serca.

Podział ze względu na budowę chemiczną


estry

kokaina
benzokaina
prokaina
tetrakaina

amidy

lidokaina
artykaina
prylokaina
mepiwakaina
bupiwakaina
ropiwakaina
lewobupiwakaina
etydokaina

Podział ze względu na zastosowanie

Środki znieczulające miejscowo można podzielić według zastosowania farmakologicznego, na środki znieczulenia powierzchniowego, nasiękowego, przewodowego (do znieczuleń przewodowych należą także znieczulenie rdzeniowe, nadoponowe i przykręgosłupowe).

Środki stosowane do znieczulenia powierzchniowego

lidokaina
kokaina
butakaina
dykloina
mepiwakaina
piperokaina

substancje pochodzenia naturalnego, działające drażniąco:'''

kapsaicyna
mentol
kamfora

Środki stosowane do znieczulenia nasiękowego

lidokaina
mepiwakaina
piperokaina
artikaina
prokaina

Środki stosowane do znieczulenia przewodowego

lidokaina
mepiwakaina
piperokaina
artikaina
prokaina
bupiwakaina

Środki stosowane do znieczulenia rdzeniowego

lidokaina
mepiwokaina
piperokaina
bupiwakaina
amylokaina

Środki znieczulające stosowane w okulistyce

do znieczuleń nasiękowych

bupiwakaina
lidokaina
tetrakaina

podawane do worka spojówkowego

lidokaina
tetrakaina
oksybuprokaina
proksymetakaina

Środki znieczulające stosowane w stomatologii

lidokaina
mepiwakaina
bupiwakaina
artykaina
tolikaina
prilokaina

Zobacz też

znieczulenie miejscowe
znieczulenie ogólne



Bibliografia

Janiec Waldemar (red.), Kompendium farmakologii Wydanie II, Wydawnictwo Lekarskie PZWL, Warszawa 2006, ISBN 83-200-3589-9






