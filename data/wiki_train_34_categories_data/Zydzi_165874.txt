 
Cmentarz żydowski w Łodzi – cmentarz w Łodzi założony w 1892 roku, położony w południowej części Bałut, na niewielkim wzniesieniu pomiędzy ulicami Bracką, Zagajnikową, Zmienną i Inflancką; największa w Polsce pod względem powierzchni nekropola żydowska (42 ha, ponad 230 tys. pochowanych, w tym ok. 45 tys. stanowią mogiły zmarłych i zamordowanych w okresie funkcjonowania łódzkiego getta). W momencie założenia był największym cmentarzem żydowskim w Europie, z czasem, po emigracji wielu prześladowanych w Rosji Żydów do Niemiec, znacząco został powiększony cmentarz w Berlinie i obecnie on jest największy.

Historia
Z przeznaczeniem na cmentarz żydowski w 1891 roku Izrael Poznański kupił od Juliusza Heinzla ponad 10 hektarów terenów wydzielonych z dóbr Marysin i Arturówek. Cmentarz przy ul. Brackiej zastąpił stary przy ul. Wesołej. 5 sierpnia 1892 r. władze gubernialne wyraziły zgodę na lokalizację nowego cmentarza, którą zatwierdził 4 września 1892 r. Generał-Gubernator. 10 listopada 1892 r. Dozór Bóżniczy zawiadomił prezydenta Łodzi, że zamknięto stary cmentarz i otworzono nowy przy ul. Brackiej. W kwietniu 1898 r. nastąpiło otwarcie największego w Polsce domu przedpogrzebowego (powierzchnia zabudowy 850 m²) wzniesionego według projektu Adolfa Zeligsona, z inicjatywy Miny Konstadt – wdowy po Hermanie – która podarowała na ten cel 18 tys. rubli.

W roku 1956 oddano pomnik poświęcony ofiarom łódzkiego getta i obozów zagłady, w kształcie obelisku oraz świecznika i złamanego drzewa dębu.

Na cmentarzu dominują nagrobki w kształcie macewy, choć kwatery znajdujące się przy głównej alei mają charakter grobowców rodzinnych. Przy reprezentacyjnej alei stoi monumentalne mauzoleum Izraela Poznańskiego. Spotkać tu można także grobowce innych łódzkich przemysłowców, m.in. Barcińskich, Jarocińskich, Katsenbergów, Kohnów, Prussaków, Rosenblattów, Silbersteinów, Stillerów. Ponadto przy Brackiej pochowany jest m.in. malarz Stanisław Heyman (1843–1915), lekarz dr Seweryn Sterling (1864–1932), założyciel i długoletni dyrektor łódzkiego pogotowia ratunkowego dr Władysław Pinkus (1850–1929), przemysłowiec i finansista Herman Konstadt (1835–1895), rabin Gminy Żydowskiej w Łodzi Eliasz Chaim Majzel (1821–1912), podrabin łódzki wybrany do Sejmu Ustawodawczego RP Mojżesz Eliasz Halpern (zm. 1921), można też znaleźć mogiły rodziców poety Juliana Tuwima i kompozytora Artura Rubinsteina.

Przez dziesiątki lat intrygującą tajemnicą tego cmentarza była niewielka mogiła przy głównej alei, w pobliżu mauzoleum Poznańskich, Róży Deweltow. Z napisu na pomniku wynikało, że jest tu pochowana lekarka Armii Czerwonej z tytułem Bohatera Związku Radzieckiego poległa na polu walki 24 lipca 1944. Dodatkowo na pomniku umieszczono czerwoną pięcioramienna czerwoną gwiazdę, zniszczoną na przełomie lat 80. i 90. XX wieku. Tajemnica wyjaśniła się dopiero w 2014.  

W 1980 r. cmentarz został wpisany do rejestru zabytków. W 1984 r. powołano do życia Społeczny Komitet Opieki nad Cmentarzem Żydowskim w Łodzi. Od lat 90. XX wieku zauważalna jest intensyfikacja działań na rzecz ratowania nekropolii, m.in. uporządkowano „Pole Gettowe”, odrestaurowano zabytkową mozaikę wewnętrznej kopuły grobowca Poznańskiego, poddano renowacji dom przedpogrzebowy.

Galeria

Plik:Cmentarz Zydowski Lodz pomnik.JPG|Pomnik ofiar getta łódzkiego
Plik:Cmentarz Zydowski Lodz macewy.JPG|Macewy
Plik:Grob rodzinny Jarocinskich Lodz.jpg|Grób rodziny Jarocińskich
Plik:Cmentarz Zydowski Lodz1.JPG|Macewy
Plik:Cmentarz Zydowski Lodz 9.jpg|Pole gettowe
Plik:Cmentarz Zydowski Lodz2.JPG|Macewy
Plik:Cmentarz Zydowski Lodz 11.jpg|Macewy
Plik:Cmentarz Zydowski Lodz3.JPG|Brama od strony domu przedpogrzebowego
Plik:Cmentarz Zydowski Lodz4.JPG|
Plik:Cmentarz Zydowski Lodz5.JPG|Wewnątrz domu przedpogrzebowego
Plik:Cmentarz Żydowski brama Backa Łódź.JPG|Brama od ul. Brackiej
Plik:Cmentarz Żydowski w Łodzi.jpg|Macewy
Plik:Cmentarz żydowski łódź 2.jpg|Macewy
Plik:Cmentarz Zydowski Lodz dom.JPG|Dom przedpogrzebowy



Zobacz też

Synagogi w Łodzi
Gmina Wyznaniowa Żydowska w Łodzi



Bibliografia
publikacje
prasa i periodyki
Gronczewska Anna, Kirchol z ulicy Brackiej; '''[w:]''' „Kocham Łódź” (dod. do „Polska. Dziennik Łódzki”), 30 XI '''2012''', nr 210, ss. 6-7.
Aleksander Pytke, Janusz Urbański, Wojciech Źródlak, Kim była Róża Deweltow. Tajemnica dziwnego nagrobka [na cm. żydowskim przy ul. Brackiej w Łodzi]; '''[w:]''' „Kronika Miasta Łodzi", '''2014''', nr 1 (65), ss. 113-120.

Linki zewnętrzne
na portalu Wirtualny Sztetl
