
Synagoga w Rawiczu – zbudowana w XIX wieku. Podczas II wojny światowej hitlerowcy zdewastowali i zniszczyli synagogę.

Synagoga żydowska została zbudowana na placu położonym pomiędzy dzisiejszą ul. Kopernika i Plantami. Powstała w roku 1889 (wcześniej istniały w pobliżu inne synagogi), kosztem przeszło 80 000 marek niemieckich. W zewnętrznej bryle tej budowli, jak również w wystroju wnętrza, można było dopatrzyć się wielu elementów architektonicznych rodem ze Wschodu. Świątynię nakrywała wielka kopuła, zwieńczona Gwiazdą Dawida. Na zwróconej tradycyjnie w kierunku Jerozolimy, wschodniej, wewnętrznej ścianie usytuowano ozdobną szafę (aron ha - kodesz) do przechowywania Tory, a nad nią ciekawy witraż z symbolicznym przedstawieniem Tablicy z Dziesięciorgiem Przykazań. Wystroju dopełniały wielkie kandelabry w kształcie siedmioramiennych świeczników (menory). 

Tuż przed wybuchem II wojny światowej rawicką synagogę zamieniono na kościół garnizonowy. 

W kwietniu 1941 roku obiekt został zburzony.



