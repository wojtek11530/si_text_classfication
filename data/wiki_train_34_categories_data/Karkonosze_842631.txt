Płomnica (niem. Plagnitz, Plakwitz) – potok górski w Sudetach Zachodnichch w Karkonoszach w woj. dolnośląskim.

Górski potok o długości około 4,1 km (wraz z potokami źródłowymi) lub 3,8 km (od połączenia potoków źródłowych), należący do zlewiska morza Bałtyckiego, prawy dopływ Łomniczki. W części źródliskowej składa się z dwóch potoczków: Płóknicy i Niedźwiady, wypływających wachlarzowato z zalesionego północno-wschodniego zbocza Czarnego Grzbietu w Karkonoszach. Dłuższy, Płóknica (925 m), wypływa ze źródła na wysokości około 1200 m n.p.m., a krótszy, Niedźwiada (800 m), ma źródło poniżej Przełęczy Sowiej, na wysokości około 1145 m n.p.m. Oba potoki płyną przez teren Karkonoskiego Parku Narodowego i na jego końcu łączą, się tworząc Płomnicę. Potok w górnym biegu płynie zalesioną, stromą, ale wąską i głęboką Sowią Doliną, w dolnym biegu płynie przez teren miasta w kierunku Łomniczki, do której wpada na wysokości ok. 560 m n.p.m. w Karpaczu. Zasadniczy kierunek biegu potoku jest północno-zachodni. Potok w większości nieuregulowany, o wartkim prądzie wody, zwłaszcza w okresach wzmożonych opadów i wiosennych roztopów.

Turystyka
Wzdłuż potoku prowadzi szlak turystyczny:
– czarny szlak z Karpacza do turystycznego przejścia granicznego z Czechami na Przełęczy Sowiej (Sovi sedlo).

Bibliografia
Słownik geografii turystycznej Sudetów, t. 3 Karkonosze, red. Marek Staffa, Wydawnictwo PTTK „Kraj”, Warszawa – Kraków 1993, ISBN 83-7005-168-5.
Mapa turystyczna Karkonosze polskie i czeskie 1:25&nbsp;000, Wydawnictwo „Plan”, Jelenia Góra, ISBN 83-88049-26-7.



