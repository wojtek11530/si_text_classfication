Rozrachunki – należności lub zobowiązania zarachowane w księgach jednostki gospodarczej na podstawie dokumentów księgowych (zewnętrznych lub wewnętrznych), charakteryzujące się precyzyjnym określeniem wierzyciela i dłużnika, zaakceptowaną przez nich kwotą, będącą przedmiotem rozrachunku, oraz ściśle określonym terminem i sposobem rozliczenia. Rozrachunki wykazywane są w kwotach nominalnych (brutto, tj. wraz z naliczonym podatkiem VAT). W księgach przedsiębiorstw działających w Polsce rozrachunki wykazywane są w walucie polskiej, to znaczy, że rozrachunki wyrażone w walucie obcej przeliczane są zgodnie z obowiązującymi przepisami na walutę polską.

W rachunkowości dzieli się rozrachunki, stosując następujące kryteria:

Podmiotowość:
z odbiorcami i dostawcami,
z pracownikami,
z właścicielami (udziałowcami, wspólnikami, akcjonariuszami),
z jednostkami publicznoprawnymi,
z bankami,
z innymi osobami fizycznymi i prawnymi.

Przedmiotowość:
z tytułu dostaw i usług,
podatków i ubezpieczeń społecznych,
dotacji,
rozrachunków wewnątrzzakładowych,
wynagrodzeń,
zaliczek, 
emisji papierów wartościowych,
udzielonych i zaciągniętych pożyczek i kredytów, 
niedoborów, szkód i nadwyżek w majątku przedsiębiorstwa
zobowiązania i należności warunkowe.

Zasięg terytorialny:
krajowe i zagraniczne

Termin spłaty:
długoterminowe,
krótkoterminowe.

Rodzaj działalności jednostki:
dotyczące działalności operacyjnej,
finansowej i związane z budową środków trwałych.

Pewność dokonywania rozliczeń:
pewne,
wątpliwe, czyli o charakterze spornym,
a także:
bezwarunkowe,
warunkowe. 

W bilansie rozrachunki ujmowane są zarówno w aktywach (należności długo- i krótkoterminowe), jak i w pasywach (zobowiązania długo- i krótkoterminowe).


