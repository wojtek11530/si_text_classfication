Raymond Thornton Chandler (ur. 23 lipca 1888 w Chicago, zm. 26 marca 1959 w La Jolla) – amerykański autor powieści i opowiadań kryminalnych, z gatunku crime fiction. Wiele jego utworów zaadaptowano na potrzeby filmu. Pracował też jako scenarzysta.

Biografia
Urodzony 23 lipca 1888 w Chicago z małżeństwa Maurice'a Benjamina Chandlera z Filadelfii, z Florence Dart Thornton z Waterford w Irlandii. W wieku 8 lat po rozwodzie rodziców przeniósł się wraz z matką do Londynu. Po ukończeniu szkoły w Dulwich spędził rok we Francji i Niemczech. Po powrocie do Anglii zdawał egzaminy na urzędnika administracji państwowej, lecz po pół roku rzucił pracę. Zarabiał jako dziennikarz i recenzent, publikując w pismach „The Academy”, „The Westminster Gazette” i „The Spector”. W 1912 powrócił do Stanów Zjednoczonych. 

Podczas I wojny światowej służył w Kanadyjskich Wojskach Ekspedycyjnych, później zaciągnął się do RAF lecz został zdemobilizowany nie ukończywszy szkolenia. W 1924 roku ożenił się z Pearl Cecily Bowen. Po opublikowaniu pierwszych opowiadań poświęcił się pracy literackiej. W 1943 zaczynał pracować jako scenarzysta. Pisał scenariusze do filmów, m.in. Podwójne ubezpieczenie, Błękitna dalia i Nieznajomi z pociągu. Po śmierci żony w 1954 przeżywał załamanie, podczas którego próbował popełnić samobójstwo. 

Zmarł w 1959 na zapalenie płuc.

Praca literacka
Pierwsze opowiadanie, Blackmailers Don't Shoot opublikował w magazynie „Black Mask”, piśmie poświęconym historiom detektywistycznym, w 1933. Pierwsza powieść Głęboki sen (The Big Sleep) zostaje wydana w 1939 roku. Łącznie napisał 7 powieści i kilkadziesiąt opowiadań. Zasługą Chandlera jest wprowadzenie do tego popularnego gatunku elementów literatury wyższych lotów, zwłaszcza poetyckich porównań. Inspirował się twórczością Dashiella Hammetta.

Chandler zajmował się również publicystyką. W 1944 opublikował w miesięczniku „The Atlantic Monthly” esej Skromna sztuka pisania powieści kryminalnych (The Simple Art of Murder) dotyczący jego uwag na temat pisarstwa, zaś w 1945 roku publikuje tam artykuł Pisarze w Hollywood (Writers in Hollywood), krytykujący scenarzystów. Oba po raz pierwszy wydane w Polsce w książce Mówi Chandler (Czytelnik 1983), zawierającej teksty rozproszone.

Philip Marlowe

Najbardziej znanym bohaterem jego książek jest samotny (w niedokończonej powieści Chandlera, pod tytułem Tajemnica Poodle Springs, jest już jednak żonaty) i cyniczny prywatny detektyw (ang. private eye) Philip Marlowe. Marlowe przy rozwiązywaniu kryminalnych zagadek, które częściej znajdują jego, niż on je, postępuje według sobie jedynie znanych zasad. Jest przykładem krystalicznie uczciwego człowieka, lubiącego alkohol, fajkę i papierosy, który wieczorami rozgrywa sam ze sobą partie szachów. Autor bardziej niż na rozwikłaniu zagadki kryminalnej skupia się na opisie środowiska, w którym rozgrywa się akcja powieści oraz analizie psychiki bohaterów.

Ciekawostki
Chandler dwukrotnie był nominowany do Oscara za scenariusze do filmów: Błękitna dalia (1946) i Podwójne ubezpieczenie (1944).

Piosenka zespołu Dire Straits „Private Investigations” z 1982 jest, według świadectwa jej autora, Marka Knopflera, inspirowana klimatem powieści Raymonda Chandlera oraz postacią detektywa Philipa Marlowe’a.

W filmie '''' opartym na książce Agathy Christie, główna postać – Panna Marple – czyta kryminał autorstwa Chandlera.

Twórczość
Powieści
1939 Głęboki sen (The Big Sleep, wyd. polskie 1975)
1940 Żegnaj, laleczko (Farewell, My Lovely, wyd. polskie 1969)
1942 Wysokie okno (The High Window, wyd. polskie 1974, Wacław Niepokólczycki)
1943 Tajemnica jeziora lub Topielica (The Lady in the Lake, wyd. polskie 1958, Zbigniew T. Gieniewski 2000)
1949 Siostrzyczka (The Little Sister, wyd. polskie 1983)
1954 Długie pożegnanie (The Long Good-Bye, wyd. polskie SW Czytelnik 1979)
1958 Playback (Playback, wyd. polskie 1986)
1959 Tajemnice Poodle Springs (Poodle Springs, wyd. polskie, Wacław Niepokólczycki)

Scenariusze
Błękitna dalia
Podwójne ubezpieczenie
Nieznajomi z pociągu
Playback (niezrealizowany)

Opowiadania

Perły to tylko kłopot
Gaz skazańców
Wpadka na Noon Street
Czysta robota
Hiszpańska Krew
Król w złotogłowiu
Morderca w deszczu
Będę czekać
Strzelanina U Cyrana
Spokojne góry
Kobieta w jeziorze
Człowiek, który lubił psy
Złote Rybki

Zbiory opowiadań wydane po polsku
Kłopoty to moja specjalność (wyd. polskie Czytelnik, Warszawa 1977), zawiera:
Kłopoty to moja specjalność (org. Trouble is My Business)
Świadek oskarżenia (org. Finger Man) 
Złote rybki (org. Goldfish) 
Gorący wiatr (org. Red Wind) 


Czysta robota (wyd. polskie Czytelnik, Warszawa 1988), zawiera:
Perły to tylko kłopot (org. Pearls Are a Nuisance) 
Gaz skazańców (org. Nevada Gas) 
Wpadka na Noon Street (org. Pick-up on Noon Street) 
Czysta robota (org. Smart-Aleck Kill) 
Hiszpańska krew (org. Spanish Blood) 
Król w złotogłowiu (org. The King in Yellow)


Morderca w deszczu (wyd. polskie GiG, 1990), zawiera:
Morderca w deszczu (org. Killer in the Rain)
Będę czekać (org. I'll Be Waiting)
Strzelanina u Cyrana (org. Guns at Cyrano's) 
Spokojne góry (org. No Crime in the Mountains) 
Kobieta w jeziorze (org. The Lady in the Lake)


Bay City Blues (wyd. polskie Da Capo, 1993), zawiera:
Bay City Blues (org. Bay City Blues) 
Używka profesora Bingo (org. Professor Bingo's Stuff) 
Spiżowe drzwi (org. The Bronze Door) 


Złote rybki (wyd. polskie Amax, 1993), zawiera:
Świadek oskarżenia (org. Finger Man) 
Złote rybki (org. Goldfish) 
Gorący wiatr (org. Red Wind) 


Człowiek, który lubił psy (wyd. polskie Da Capo, 1993), zawiera:
Człowiek, który lubił psy (org. The Man Who Liked Dogs)
Zasłona (org. The Curtain) 
Poszukajcie dziewczyny (org. Try the Girl) 
Nefryt Mandaryna (org. Mandarin's Jade) 


Kłopoty to moja specjalność (wyd. polskie C&T, 2009), zawiera:
Kłopoty to moja specjalność (org. Trouble is My Business)
Świadek oskarżenia (org. Finger Man) 
Złote rybki (org. Goldfish) 
Gorący wiatr (org. Red Wind) 
Ołówek (org. The Pencil) 


Szantażyści nie strzelają (wyd. polskie C&T, 2009), zawiera:
Szantażyści nie strzelają (org. Blackmailers Don't Shoot)
Gaz skazańców (org. Nevada Gas) 
Strzelanina u Cyrana (org. Guns at Cyrano's) 
Wpadka na Noon Street (org. Pick-up on Noon Street)
Perły to tylko kłopot (org. Pearls Are a Nuisance)


Angielskie lato (wyd. polskie C&T, 2011), zawiera:
Angielskie lato (org. English Summer)
Będę czekać (org. I'll Be Waiting)
Czysta robota (org. Smart-Aleck Kill) 
Król w złotogłowiu (org. The King in Yellow)
Hiszpańska krew (org. Spanish Blood)

Zobacz też
Film noir
Czarny kryminał



Linki zewnętrzne
