Józef Maksymilian Jungrav vel Jungraw (ur. 25 marca 1897 w Lublanie, zm. 7 sierpnia 1952 w Warszawie) – polski pułkownik pilot, szef oddziału ogólnego w Dowództwie Lotnictwa w Paryżu, komendant Szkoły Bombowej w Wielkiej Brytanii.

Życiorys
Dzieciństwo i młodość
Syn urzędnika Rudolfa i Reginy z d. Hurtig. W 1907 ukończył szkołę powszechną w Stanisławowie, a maturę złożył w gimnazjum klasycznym we Lwowie. W 1914 powołany został do Cesarskiej i Królewskiej Armii. Po ukończeniu Szkoły Oficerów Rezerwy Artylerii w Salzburgu, w stopniu chorążego, walczył w szeregach 31 Pułku Artylerii Polowej na froncie galicyjskim, a następnie - 30 Pułku Artylerii Polowej. 

Dwudziestolecie międzywojenne
Od 1918 w Wojsku Polskim. Służył w 16 Pułku Artylerii Polowej w Grudziądzu. Walczył na frontach wojny polsko-bolszewickiej w 1920. Po wojnie pełnił służbę w 30 Pułku Artylerii Polowej. W listopadzie 1922 przeniesiony został do Doświadczalnego Centrum Wyszkolenia Armii w Rembertowie na stanowisko kierownika wychowania fizycznego. Awansował do stopnia kpt., 1924–1926 w Oddziale III Sztabu Generalnego WP,

Z lotnictwem związał się w 1926, ukończył kurs Oficerskiej Szkoły Aeronautycznej oddz. w Grudziądzu, uzyskując specjalność obserwatora. Przydzielony do 1. pl w Warszawie, był zastępcą dowódcy eskadry, a następnie dowódcą 31 eskadry liniowej w 3. pl w Poznaniu. Od 1931 kierował Wydziałem Wyszkolenia Departamentu Aeronautyki MSW, później Dowództwem Lotnictwa. W tym okresie ukończył także Wyższą Szkołę Dziennikarską oraz później Szkołę Wojskową w Camberley (Wlk. Brytania). Od 1936 zastępca dowódcy 6. pl we Lwowie, od 1938 wykładowca w Wyższej Szkole Lotniczej przy Wyższej Szkole Wojennej w Warszawie.

II wojna światowa
W wojnie obronnej '39, jako ppłk, objął wydział operacyjny Sztabu Naczelnego Dowódcy Lotnictwa. W eskadrze rozpoznawczej Naczelnego Dowództwa Lotnictwa wykonał 16 lotów bojowych. Internowany w Rumunii. W październiku 1939 przez Jugosławię i Włochy przedostał się do Francji, a następnie Wielkiej Brytanii. W PSZ na Zachodzie w 1940 szef oddz. ogólnego w Dowództwie Lotnictwa WP w Paryżu. Krótko kierował Szkołą Bombardowań i Strzelań Lotniczych w Penhors oraz katedrą taktyki lotniczej w Szkocji. Zwolnił się z wojska i podjął pracę jako zastępca redaktora nocnego w sekcji polskiej radia BBC. Do służby czynnej powrócił w 1944, kierował katedrą lotnictwa w Wyższej Szkole Wojennej. 

Okres powojenny
W 1946 powrócił za namową attaché wojskowego Polski w Wielkiej Brytanii, płk. Józefa Kuropieski do kraju i podjął służbę w LWP. Kierował referatem lotniczym w Biurze Studiów Oddziału II Sztabu Generalnego WP, był wykładowcą lotnictwa w Akademii Sztabu Generalnego. Pomimo wysokich ocen Departament Personalny MON uznał, że „w odrodzonym Wojsku Polskim pozostać nie może”. Nie zezwolono mu na pracę w „Wojskowym Przeglądzie Lotniczym”, zatrudnił się jako inspektor w spółce łowieckiej, a następnie w Sitkówce pod Kielcami jako kierownik bazy sprzętu Państwowego Przedsiębiorstwa Robót Komunikacyjnych nr 1 w Warszawie.

Aresztowanie i śmierć
Aresztowany 

19 marca 1951 pod bezzasadnym zarzutem
i sądzony w tzw. procesie odpryskowym procesu gen. Tatara. Jego zeznania wraz z zeznaniami innych torturowanych oficerów posłużyły do skonstruowania aktu oskarżenia przeciwko gen. Józefowi Kuropiesce, który z kolei w swoich zeznaniach "przyznał się" do "utrzymywania kontaktów wywiadowczych za pośrednictwem Józefa Jungrava". Oficerami prowadzącymi śledztwo byli płk Władysław Kochan oraz jego podkomendni. Na rozprawie 8 maja 1952 oskarżyciel ppłk Jan Amons zażądał kary śmierci. 13 maja 1952 Józef Jungrav skazany został wraz z płk.Bernardem Adameckim, płk. Augustem Menczakiem, płk. Władysławem Minakowskim, płk. Szczepanem Ścibiorem i płk. Stanisławem Michowskim przez NSW 5/52 pod przewodnictwem płk. Piotra Parzenieckiego, nr. sprawy Zg.R.7/52, na podstawie art.86 §1,2 KKWP na karę śmierci. Wyrok został wykonany 7 sierpnia 1952 w Więzieniu Mokotowskim.

Upamiętnienie i rehabilitacja
Grób symboliczny znajduje się na Cmentarzu Wojskowym w kw. 28 B-II-3-22 oraz w Kwaterze "na Łączce". 27 kwietnia 1956 r został zrehabilitowany.

Ordery i odznaczenia
Krzyż Niepodległości.
Krzyż Walecznych (trzykrotnie, m.in. 1920)
Srebrny Krzyż Zasługi (1930)
Złoty Krzyż Zasługi (1934)
Legia Honorowa (1920, Francja)



Bibliografia
zob. też 
IPN, sygnatura IPN BU 0772/4541




















