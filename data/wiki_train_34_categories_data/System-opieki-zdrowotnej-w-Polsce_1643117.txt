
Eugeniusz Lewenstern (ur. 1873 w Ołtarzewie, zm. 26 marca 1929) – polski lekarz, chirurg.

W 1898 ukończył wydział lekarski Uniwersytetu Warszawskiego. Następnie specjalizował się w chirurgii, najpierw jako asystent-ekstern u Ciechomskiego w szpitalu św. Rocha w Warszawie, potem w przytułku dla chorych nowotworowych przy ul. Kanonji. W 1904 roku podczas wojny rosyjsko-japońskiej powołany do służby wojskowej na Daleki Wschód, pozostał tam do końca wojny. Podczas I wojny służył w Polskim Komitecie Pomocy Sanitarnej i został ordynatorem Szpitala Czerwonego Krzyża przy ul. Smolnej. W szpitalu PCK praktykował także po jego demilitaryzacji. W 1927 został doktorem wszech nauk lekarskich na Uniwersytecie Warszawskim. Związany z redakcją "Lekarza Wojskowego" od jego powstania w 1920 roku w 1924 wszedł do komitetu redakcyjnego. Był członkiem wielu towarzystw naukowych, sekretarzem Towarzystwa Chirurgów Polskich. 

Bibliografia
Zembrzuski L. "Śp. p. dr med. Eugenjusz Lewenstern, lekarz rezerwy W. P (Wspomnienie pośmiertne)". Lekarz wojskowy 13, 8, s. 381-383 (1929)







