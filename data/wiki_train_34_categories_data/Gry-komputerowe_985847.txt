Wanderer - polska, darmowa, internetowa gra MMORPG powstała w 2004, osadzona w realiach fantasy.

Świat gry
Gra toczy się w fikcyjnym świecie Idarionis, zamieszkiwanym przez wiele inteligentnych ras, m.in. krasnoludy, elfy, ludzi, gobliny, orki. Królestwem, od którego zaczyna się rozgrywkę w Idarionis jest Kathanorn ze stolicą w Utreed. 
Świat jednak nie ogranicza się do jednego królestwa z kilkoma miejscowościami. Jest wiele krain geograficznych i innych królestw. Najbliższe to Azalia, Byromia, starożytne Cesarstwo Orinu, Flamindia, Tandra, Tersania i Doorbor.
Świat Idarionis posiada własną historię z wieloma istotnymi wydarzeniami, które miały wpływ na ukształtowanie się obecnej państwowości.

Cechy Ogólne
Temat przewodni: hard fantasy
Multi-Play: niedozwolony
Multi-Class: nie
Maksymalny poziom postaci: brak
Questy: duża liczba oraz tzw. globale
Zachowywanie ekwipunku: tak, opłata za przechowywanie dodatkowych przedmiotów w magazynie
Zatwierdzanie postaci: nie
Zatwierdzanie imienia postaci: tak, ale można grać bez zatwierdzenia
Role-Playing: akceptowany
3 klasy podstawowe: wojownik, mag, łucznik
Ekwipunek oparty na poziomach: nie
Ekwipunek oparty na umiejętnościach: tak
Ekwipunek oparty na klasie: nie
Ekwipunek oparty na charakterze: nie
Zestawy przedmiotów (sety): nie
Przedmioty unikatowe: nie
Przedmioty rzadkie: nie

Rozgrywka
Postacie
Po rejestracji gracz może wcielić się w przedstawiciela jednej z trzech grywalnych ras - krasnoludów, elfów lub ludzi. 
Mechanizm rozwoju postaci jest dwojaki. Cechy, takie jak siła lub inteligencja, są rozwijane w klasyczny dla gier cRPG sposób, to znaczy gracz powiększa je, wykorzystując do tego celu punkty zdobyte podczas awansu na wyższy poziom doświadczenia. Natomiast umiejętności walki bronią, czarowania, lub parowania ataków, wzrastają w sposób automatyczny podczas posługiwania się nimi, podobnie jak w grach z serii The Elder Scrolls.

Interakcje między postaciami ograniczone są w zasadzie do pojedynków oraz handlu na targu. Przegrane pojedynki nie powodują jednak osłabienia postaci, przez co (w odróżnieniu od gier takich jak OGame czy RedDragon), gracze w zasadzie nie mają możliwości szkodzenia sobie nawzajem. Na handel przedmiotami narzucone są ograniczenia w postaci cen minimalnych/maksymalnych oraz podatków.

Energia
System gry oparty jest na punktach energii, regenerujących się w tempie jednego punktu co 15 minut. Energię można wykorzystać np. szukając i wykonując zadania, atakując postacie innych graczy, pracując, trenując umiejętności, walcząc na arenie, podróżując do innych miast i wiele innych możliwości. Wydawanie energii podczas zalogowania odzwierciedla przebieg dnia danej postaci, streszczenie jej przygód w czasie, gdy gracz był wylogowany. Punkty energii regenerują się niezależnie od tego, czy gracz jest zalogowany, czy nie, aż do ustalonego limitu. Obecnie podstawowy limit wynosi 50en, co przekłada się na nieco ponad 12 godzin - tyle czasu można nie logować się do gry nie tracąc żadnego punktu energii. Dostępne są jednak płatne konta, które mają ten limit zwiększony nawet do 200 punktów.

Miasta
Postacie najwięcej czasu spędzają w miastach - tam znajdują się wszystkie sklepy, arena do pojedynków, jest to także punkt wypadowy do wykonywania przygód. Miasta dzielą się na krasnoludzkie, elfie i ludzkie. Ma to odzwierciedlenie np. w towarach dostępnych w sklepach. 

Budynki w miastach:
Sklepy - miejsce gdzie można zakupić ekwipunek dla postaci, a także czary. Cena towaru zależy od charyzmy postaci
Magazyn - miejsce, gdzie za opłatą można przechowywać niepotrzebny ekwipunek, aby nie ciążył i nie spowalniał postaci
Praca - miejsce, gdzie postać może znaleźć sobie pracę. W poszczególnych zawodach można się specjalizować, uzyskując tym samym dostęp do lepiej płatnych ofert.
Karczma - miejsce, gdzie postać może odpocząć. Oferuje czat pomiędzy graczami, możliwość nakarmienia i napojenia postaci, dostęp do pokoi mieszkalnych (postaciom przebywającym w pokojach szybciej odnawia się energia), a także możliwość hazardu. Osobną karczmą jest alkierz, gdzie obowiązuje nakaz "wcielenia się" w odgrywaną postać (tzw. roleplaying)
Targowisko - miejsce, gdzie gracz może sprzedać swój ekwipunek innym graczom. Jak dotąd obecny tylko w jednym z miast.
Stajnia - miejsce, gdzie można wypożyczyć, lub zakupić konia. Koń zmniejsza wydatek energii, jaki trzeba wydać na podróże między miastami. Aby korzystać ze stajni, należy opanować umiejętność jeździectwo.
Świątynia - miejsce, gdzie postać może się pomodlić, lub złożyć datek. Za odpowiednio dużą darowiznę, lub długą modlitwę postać może otrzymać błogosławieństwo, podnoszące na pewien czas statystyki.
Kartograf - miejsce, gdzie można zakupić mapy. Mapy są niezbędne do odkrycia nowych miast.
Teleport - miejsce, skąd można, za odpowiednią opłatą, dotrzeć do innych miast bez wydatków energii.
Sala treningowa - miejsce, gdzie za odpowiednią opłatą można trenować swoje umiejętności.
Arena - miejsce, gdzie postać może walczyć z innymi postaciami, lub podjąć wyzwanie polegające na walce z coraz liczniejszym przeciwnikiem określonego gatunku.
Biblioteka - miejsce, gdzie postać może czytać księgi, zawierające różnorakie teksty dotyczące Idarionis. Aby efektywnie korzystać z biblioteki, należy nauczyć się czytać w co najmniej jednym z trzech języków: ludzkim, elfim lub krasnoludzkim.
Przygody - miejsce, skąd można wyruszyć wykonywać przygody, lub rozpocząć podróż do innego miasta.

Gildie
Aby w Idarionis zostać wojownikiem lub magiem, należy dołączyć do określonej gildii, uprzednio wykonując polecone zadanie. W grze istnieje 7 gildii:
Gildia podróżników - gildia wspólna dla wszystkich postaci, stanowiąca punkt wyjściowy do zdobywania specjalizacji.
Gildia rycerzy
Gildia wojowników
Gildia magów
Klasztor mnichów
Gildia łuczników
Gildia łotrów

W gildiach znajdują się specjalistyczne sklepy, oferujące towar dostosowany dla danej profesji. Mieszkają tam również nauczyciele od których można się nauczyć różnych umiejętności, zarówno tych wspólnych dla różnych klas, jak i tych unikatowych dla danej profesji. Oprócz tego postać w gildii może trenować znane sobie umiejętności, podnosząc ich poziom dużo szybciej niż w czasie walk przeciwko innym postaciom, w przygodach czy na arenie.

Linki zewnętrzne
