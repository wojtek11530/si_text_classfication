Towarzystwo Przyjaźni Polsko-Radzieckiej (TPPR) – stowarzyszenie powstałe w 1944 roku, które koncentrowało się na organizowaniu głównie imprez propagandowych, takich jak obchody rocznic rewolucji październikowej, wycieczek do ZSRR, wymianę grup (tzw. „pociągi przyjaźni”), dni radzieckiej kultury, techniki, książki, filmu, a także Festiwal Piosenki Radzieckiej w Zielonej Górze (dla amatorów).

Pierwszym prezesem Zarządu Głównego TPPR był Józef Wasowski. Do lat 80. TPPR liczyło ok. 3 miliony członków, głównie poprzez masowe zapisywanie uczniów i pracowników przedsiębiorstw i instytucji państwowych. W 1991 TPPR zostało przekształcone w Stowarzyszenie Polska-Rosja.

Prezesi Zarządu Głównego Towarzystwa Przyjaźni Polsko-Radzieckiej
1944-1945 Józef Wasowski
1945-1950 Henryk Świątkowski
1950-1952 Edward Ochab
1952-1955 Józef Cyrankiewicz
1955-1957 Stefan Ignar
1957-1974 Czesław Wycech
1974-1980 Jan Szydlak
1980-1987 Stanisław Wroński
1987-1991 Henryk Bednarski

Przewodniczący Rady Krajowej Towarzystwa Przyjaźni Polsko-Radzieckiej
1983-1987 Wojciech Żukrowski
1987-1991 Roman Malinowski

Przewodniczący Komisji Braterstwa Broni ZG TPPR
1983-1987 gen. dyw. dr Jan Śliwiński (wiceprzewodniczący gen. bryg. w st. spocz. Franciszek Cymbarewicz)
1987-1991 gen. dyw. w st spocz. pil. Jan Raczkowski

Zadaniem Komisji Braterstwa Broni ZG TPPR było krzewienie Braterstwa Broni pomiędzy Siłami Zbrojnymi PRL i Armią Radziecką.

Towarzystwo wydawało czasopismo „Przyjaźń”. Innym czasopismem był tygodnik „Kraj Rad” wydawany przez Agencję Prasową Nowosti dla Polaków.

17 listopada 1989 roku w siedzibie Towarzystwa po raz ostatni wręczono grupie zasłużonych, wieloletnich działaczy towarzystwa medale „Zasłużony Działacz TPPR” za zasługi „w dziedzinie rozwijania przyjaźni polsko-radzieckiej”. Wśród odznaczonych znaleźli się m.in.: gen. bryg. w st. spocz. Franciszek Cymbarewicz, gen. broni w st. spocz. Zygmunt Huszcza, Władysław Kruczek, Ignacy Loga-Sowiński, Jadwiga Łokkaj, Józef Ozga-Michalski, gen. dyw. w st. spocz. pil. Jan Raczkowski, Jan Szydlak oraz gen. bryg. MO prof. Tadeusz Walichnowski.

Bibliografia
Przyjaźń, organ ZG TPPR, grudzień 1989, s. 5

Linki zewnętrzne
