Teofil Bogumił Dziama (ur. 5 stycznia 1895, rozstrzelany 11 października 1943 w Auschwitz-Birkenau) – podpułkownik pilot Wojska Polskiego.

Życiorys
W czasie I wojny światowej walczył w Legionach Polskich. Był oficerem 4 Pułku Piechoty Legionów. W sierpniu 1920, w czasie bitwy warszawskiej, przydzielony został do 16 Eskadry Wywiadowczej, operującej z lotniska mokotowskiego. Na początku września eskadra przebazowana została na lotnisko Markowszczyzna koło Białegostoku i podporządkowana dowódcy 2 Armii. Stąd wykonywała loty na dalekie rozpoznanie, a później walczyła w bitwie nad Niemnem. 26 września wyróżnił się wykonując zadanie spędzenia sowieckich saperów z mostów na Niemnie w rejonie Skidla. 1 października 1920 lecąc samolotem Bristol F.2 Fighter z obserwatorem, ppor. Antonim Romanowskim, zaatakował oddział sowiecki we wsi Horeliszki, a następnie sam został zaatakowany przez trzy sowieckie myśliwce. W stoczonej walce powietrznej trafił i zmusił do lądowania jeden samolot nieprzyjaciela, a sam na uszkodzonym płatowcu powrócił na lotnisko. W październiku jego jednostka przebazowana została na lotnisko Porubanek, przemianowana na Eskadrę Lotniczą Litwy Środkowej i podporządkowana dowódcy Wojska Litwy Środkowej. 5 listopada 1920 lecąc z obserwatorem, ppor. Lucjanem Moszczeńskim, zbombardował litewskie lotnisko na Poniemoniu.

Z dniem 1 września 1922 przeniesiony został z 2 do 1 Pułku Lotniczego w Warszawie , w którym objął dowództwo 7 Eskadry Myśliwskiej im. Tadeusza Kościuszki i sprawował je do sierpnia następnego roku. Następnie pełnił służbę w Wyższej Szkole Pilotażu. W 1925 przeniesiony został do Departamentu IV Żeglugi Powietrznej M.S.Wojsk. . W 1928 dowodził III Dywizjonem Myśliwskim 1 Pułku Lotniczego w Warszawie. W 1932 został komendantem Bazy 1 Pułku Lotniczego. Z dniem 30 kwietnia 1935 przeniesiony został w stan spoczynku. W kampanii wrześniowej 1939 pozostawał w dyspozycji dowódcy Lotnictwa M.S.Wojsk.

W czasie okupacji niemieckiej zaangażował się w działalność konspiracyjną. 24 października 1940 razem z żoną Aliną, córką Danutą i synem Mirosławem został zatrzymany przez Gestapo i osadzony na Pawiaku. 4 kwietnia 1941 wywieziony został do niemieckiego obozu koncentracyjnego Auschwitz-Birkenau (nr obozowy: 13578). W obozie został członkiem Związku Organizacji Wojskowej, którego założycielem był rtm. Witold Pilecki. W związku działał razem z ppłk. pil. Juliuszem Gilewiczem i ppłk. dypl. kaw. Kazimierzem Stamirowskim. We wrześniu 1943 został zatrzymany wraz z 28 innymi członkami związku i osadzony w bloku nr 11, a 11 października tego roku rozstrzelany.

Awanse
chorąży – 1 lipca 1916
podporucznik
porucznik
kapitan
major – 1 grudnia 1924 ze starszeństwem z 15 sierpnia 1924 i 6 lokatą w korpusie oficerów aeronautyki
podpułkownik – 5 marca 1934 ze starszeństwem z 1 stycznia 1934 i 1 lokatą w korpusie oficerów aeronautyki

Ordery i odznaczenia
Krzyż Srebrny Orderu Wojennego Virtuti Militari
Krzyż Niepodległości
Krzyż Walecznych – dwukrotnie
Krzyż Zasługi Wojsk Litwy Środkowej
Medal Dziesięciolecia Odzyskanej Niepodległości
Medal Pamiątkowy za Wojnę 1918-1921
Polowa Odznaka Pilota



Bibliografia
Lista starszeństwa oficerów Legionów Polskich w dniu oddania Legionów Polskich Wojsku Polskiemu (12 kwietnia 1917)'', Warszawa 1917, s. 30
Rocznik Oficerski 1924'', Ministerstwo Spraw Wojskowych, Oddział V Sztabu Generalnego Wojska Polskiego, Warszawa 1924, s.848, 862, 1388
Rocznik Oficerski 1928'', Ministerstwo Spraw Wojskowych, Warszawa 1928, s. 529, 547
Rocznik Oficerski 1932'', Biuro Personalne Ministerstwa Spraw Wojskowych, Warszawa 1932, s. 228, 737
Olgierd Cumft i Hubert Kazimierz Kujawa, Księga lotników polskich poległych, zmarłych i zaginionych 1939-1946'', Wydawnictwo Ministerstwa Obrony Narodowej, Warszawa 1989, wyd. I, ISBN 83-11-07329-5
Jerzy Pawlak, Polskie eskadry w latach 1918-1939'', Wydawnictwa Komunikacji i Łączności, Warszawa 1989, ISBN 83-206-0760-4
Krzysztof Tarkowski, "Lotnictwo polskie w wojnie z Rosją Sowiecką 1919-1920", Wydawnictwa Komunikacji i Łączności, Warszawa 1991, ISBN 83-206-0985-2
Ku Czci Poległych Lotników Księga Pamiątkowa, praca zbiorowa pod redakcją mjr. dypl. pil. Mariana Romeyki, Wydawnictwo Komitetu Budowy Pomnika Poległych Lotników, nakład Lucjana Złotnickiego, Warszawa 1933

















