
Komputer nurkowy - elektroniczne urządzenie wspomagające nurkowanie, mierzące podstawowe parametry jak np. czas nurkowania, głębokość oraz wyposażone w specjalne algorytmy obliczające stopień saturacji organizmu nurka. Komputer nurkowy w zależności od modelu jest mocowany na przedramieniu (w formie zegarka) bądź na wężu wysokiego ciśnienia jako zamiennik konsoli.

Funkcjonalność
W zależności od modelu komputery nurkowe mogą być wyposażone w wiele różnych mierników. Do podstawowych należą:


Czas nurkowania
Aktualna głębokość
Maksymalna głębokość nurkowania
Pozostały czas bezdekompresyjny
Głębokość i czas wymaganych przystanków dekompresyjnych
Tempo wynurzania się
Temperatura wody
Czas "no fly" - minimalny czas jaki musi upłynąć od zakończenia nurkowania do lotu samolotem
Przerwa powierzchniowa

Dodatkowe, często spotykane wskaźniki/informacje:

"Deep stop" - głębokie przystanki dekompresyjne
Nasycenie O2 (%CNS)
Przystanki bezpieczeństwa
Ilość pozostałego czynnika oddechowego (dotyczy komputerów montowanych na wężu wysokiego ciśnienia lub wyposażonych w bezprzewodowy nadajnik pomiaru ciśnienia)
Skład czynnika oddechowego

Komputer nurkowy przechowuje informacje o sytuacjach zagrażających bezpieczeństwu nurka, np. pominiętych przystankach dekompresyjnych lub przekroczonej dopuszczalnej prędkości wynurzania.

Tryby pracy
Komputery nurkowe najczęściej pracują w trzech trybach.

Tryb planowania - określanie profilu nurkowania. W tym trybie sprawdzany jest przede wszystkim czas bezdekompresyjny.
Tryb nurkowania - w tym trybie komputer mierzy parametry nurkowania: czas, głębokość, pozostały czas bezdekompresyjny itp. Często w trybie nurkowania zawiera się dodatkowe parametry pracy komputera związane np. ze stosowanym czynnikiem oddechowym. W ten sposób komputer może pracować jako:
z algorytmem do nurkowań powietrznych
z algorytmem do nurkowań nitroksowych (lub z innymi mieszaninami)
w funkcji "czasu dennego", gdzie wyłączone są algorytmy obliczające nasycenie tkanki azotem. W tej funkcji komputer jest najczęściej używany do trudnych nurkowań technicznych ze zmianami czynnika oddechowego pod wodą. Służy on wtedy jako zintegrowany zegarek z głębokościomierzem, podczas gdy skomplikowane obliczenia dotyczące saturacji są wykonywane na powierzchni w fazie planowania nurkowania.
Tryb historii nurkowania - komputer pokazuje profile wykonanych nurkowań. Pokazywane są informację takie jak czas i głębokość (często również temperatura wody), alarmy. Informacje są zapisywane przez komputer w określonych interwałach czasowych (np. co 20 s). Wiele komputerów nurkowych jest wyposażonych w interfejsy umożliwiające kopiowanie danych do komputera typu PC i zachowanie ich w postaci elektronicznego log booka

Stosowane algorytmy dekompresji
Najczęściej stosowanymi algorytmami dekompresji są:
Model RGBM
Model Buhlmanna
VPM



