




Osiedle Grunwaldzkie – osiedle mieszkaniowe położone w południowej części śródmieścia Bielska-Białej, pomiędzy elektrociepłownią Bielsko-Biała na południu, ul. Broniewskiego na zachodzie, ul. Rychlińskiego na północy i ul. Żywiecką na wschodzie.

Zostało zbudowane w latach 1951–1957 według projektu Józefa Łyczewskiego jako ZOR III (Zakładowe Osiedle Robotnicze nr III) w związku z powstaniem elektrociepłowni.

Osiedle jest przykładem architektury i układu przestrzennego charakterystycznego dla socrealizmu. Ma powierzchnię 0,1 km² i składa się z dwudziestu siedmiu trzypiętrowych bloków mieszkalnych (dwa z nich (przy ul. Rychlińskiego) mają kształt |__|; "daszki" są tak zbudowane, że przypominają pierzeję kamienic) oraz infrastruktury handlowo-usługowej skoncentrowanej w części zachodniej. Wyróżnia się bardzo dużą ilością zorganizowanej zieleni. Łączy w sobie cechy miasta idealnego i miasta-ogrodu.

W obrębie osiedla znajdują się ulice: Energetyków, Milusińskich, Młodości, PCK i Radosna, a otaczają go ulice: Broniewskiego, Rychlińskiego, Tuwima i Żywiecka. Głównymi drogami (o znaczeniu ponaddzielnicowym) są: Broniewskiego, PCK i Żywiecka. Ta ostatnia jest częścią drogi krajowej nr 69.

Często jako część os. Grunwaldzkiego błędnie uznawany jest obszar na wschód od ul. Żywieckiej, który przestrzennie stanowi kontynuację osiedla, jednak charakteryzuje się mieszaną zabudową, powstającą w różnych okresach.

Zgodnie z podziałem administracyjnym miasta przyjętym w 2002 r. osiedle wchodzi w skład jednostki pomocniczej gminy o nazwie Osiedle Grunwaldzkie, które obejmuje obszar o powierzchni 1,29 km² od ul. Lipnickiej na północy po ul. Poniatowskiego na południu i od ul. Krynicznej na wschodzie po rzekę Białą na zachodzie. W rejonie Osiedla kursuje 10 linii autobusowych w tym 9 linii dziennych i 1 linia nocna: 2, 4, 9, 11, 15, 19, 20, 22, 23, N2

Bibliografia
