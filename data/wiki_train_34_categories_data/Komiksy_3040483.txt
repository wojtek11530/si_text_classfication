Tytus, Romek i A'Tomek księga VI – szósty kolejny komiks z serii Tytus, Romek i A'Tomek o przygodach trzech przyjaciół Tytusa, Romka i A'Tomka. 

Autorem scenariusza i rysunków jest Henryk Jerzy Chmielewski. Album ten ukazał się w roku 1971 nakładem Wydawnictwa Harcerskiego Horyzonty. W ramach oszczędności album był drukowany każdy arkusz tylko z jednej strony w kolorach, przez to kolejne strony książeczki są na przemian kolorowe i czarno-białe. Potocznie księga ta ma opis – Tytus olimpijczykiem. Na drugiej stronie okładki znajduje się Tablica ważniejszych mięśni Tytusa widok od przodu i od tyłu, a na trzeciej kadry komiksowe z Codzienną gimnastyką Tytusa. Na drugiej stronie książeczki jest pięć kadrów jak w prosty sposób krok po kroku narysować oblicze Tytusa. Na stronie 19 zamieszczono tabelę z wagami bokserskimi.

Fabuła komiksu
Chłopcy zauważają plakat reklamujący olimpiadę w Kogutkowie Górnym, postanawiają się do niej przygotować. Tytus ma być zawodnikiem, Romek trenerem, a A'Tomek kierownikiem grupy. Rozpoczynają kompleksowy trening  Tytusa: odpowiednia dieta, proste ćwiczenia, podnoszenie ciężarów, jazda na rowerze stacjonarnym, trening ze skakanką. Edukują go również teoretycznie odwiedzają Muzeum Sportu. Następni udają się trąbolotem w góry, aby szkolić Tytusa wysoko nad poziomem morza. Lecz zamiast w Tatrach Tytus ląduje za granicą. Chłopcy rozpoczynają trening bokserski, gdy Tytus zostaje na chwilę sam porywają go gangsterzy. Zauważywszy talent bokserski Tytusa kontynuują jego szkolenie i organizują mu sparingi. Wreszcie dochodzi do prawdziwej walki, Tytus – „długoręki bombardier” mierzy się z mistrzem Ciuciucacy „Żelazną Pięścią”. Tytus przegrywa w pierwszej zażywając tabletki nasenne przeznaczone dla przeciwnika. Korzystając z zamieszania chłopcy wynoszą Tytusa do trąbolotu. Podczas podróży Tytusowi śni się, iż startuje w starożytnych igrzyskach greckich. W końcu po perypetiach ze strąconym przez piorun trąbolotem, bohaterowie docierają na olimpiadę. Na miejscu przeżywają ogromne rozczarowanie bo okazuje się to olimpiada ...szachowa. 

Cenzura
W pierwszym wydaniu komiksu gdy Tytus powtórnie odwiedza Muzeum Sportu bawi się szablą mistrza Pawłowskiego, w późniejszych wydaniach Tytus już bawi się szablą mistrza Zabłockiego. Pawłowski wybitny szermierz polski w roku 1976 został aresztowany za szpiegostwo, a jego nazwisko zostało wymazane ze wszystkich publikacji sportowych, w tym i z szóstej księgi Tytusa.

Wydania
wydanie I     1971 - Wydawnictwo Harcerskie Horyzonty, nakład: 90 000 egzemplarzy
wydanie II    1975 - Wydawnictwo Harcerskie Horyzonty, nakład: 50 000 egzemplarzy
wydanie III   1979 - Młodzieżowa Agencja Wydawnicza, nakład: 100 000 egzemplarzy
wydanie IV    1996 - Prószyński i S-ka, nakład: 60 000 egzemplarzy, pierwsze w pełni kolorowe
wydanie V     2003 - Prószyński i S-ka, nakład: 20 000 egzemplarzy, 
wydanie VI (wydanie zbiorowe jako Złota księga przygód VIII)  2008 - Prószyński Media 
wydanie VII   2009 - Prószyński Media



Bibliografia
Henryk Jerzy Chmielewski: Tytus, Romek i A'Tomek księga VI. Warszawa: Prószyński i S-ka, 1996.




