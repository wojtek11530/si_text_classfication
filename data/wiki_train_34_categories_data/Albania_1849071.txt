Lukë Kaçaj (ur. 19 lipca 1926 we wsi Bajzë w Malësia e Madhë, zm. 7 września 2001 w Laç) - albański śpiewak operowy (bas). 

Biografia
Uczył się w liceum Illyricum prowadzonej przez Franciszkanów w Szkodrze. Tam też zaczął występować w szkolnym zespole, prowadzonym przez Martina Gjokę. Występował także w chórze kościelnym jako solista.

W 1947 zaczął występy z Głównym Chórem Państwowym, z którego został skierowany do Zespołu Artystycznego Armii Albańskiej. W 1950 wyjechał na studia do Moskwy, gdzie kształcił się na wydziale wokalnym konserwatorium im. P. Czajkowskiego. Powrócił do Albanii w 1955 i został solistą w stołecznym Teatrze Opery i Baletu. Przed widownią albańską zadebiutował jako Doktor Grenvil w Traviacie G.Verdiego. Rolą, która przyniosła mu największą sławę był Don Basilio w Cyruliku sewilskim Rossiniego. Swoje najsłynniejsze arie operowe prezentował w czasie tournee po krajach Europy Wschodniej (w 1958 wystąpił w Warszawie). W Albanii, w czasie koncertów śpiewał także pieśni ludowe.

Zagrał niewielkie role w dwóch filmach fabularnych - Skanderbeg oraz Perse bie kjo daulle.

Od 1966 łączył występy na scenie z działalnością pedagogiczną - na wydziale wokalnym Instytutu Sztuk w Tiranie. W okresie czystki w środowiskach artystycznych, 28 maja 1973 został aresztowany przez Sigurimi w budynku uczelni, w której pracował. Stanął przed sądem jako wróg ludu i został skazany na 5 lat więzienia, karę odbywał w Ballsh. Nigdy już nie powrócił do występów na scenie. Wyszedł z więzienia w 1991 i wkrótce wyemigrował do Włoch, skąd wrócił schorowany po trzech latach do kraju. Ostatnie lata życia spędził w Szkodrze.

Pośmiertnie został odznaczony orderem Zasłużony dla Narodu (alb. Nderi i Kombit) przez prezydenta Bamira Topiego.

Bibliografia
