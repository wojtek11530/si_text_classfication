Sergiusz i Bakchus, Sergius i Bacchus, cs. Muczeniki Siergij Rimljanin i Wakch Rimljanin (zm. 6 października ok. 290-303) - żołnierze rzymscy znad Eufratu w armii Galeriusza, męczennicy chrześcijańscy, święci Kościoła katolickiego i prawosławnego, czczeni przez Apostolski Kościół Ormiański, koptyjski i syryjski Kościół Ortodoksyjny.

Obaj byli chrześcijanami. Straceni zostali za wiarę w czasach panowania Maksymiana lub Maksymina Dai.  Bakchus został zamęczony w Barbalissus nad Eufratem, Sergiusz, zabrany przez rządcę Antiocha do Syrii, ścięty mieczem.

Obaj męczennicy byli popularnymi świętymi starożytnego Wschodu. Ich groby miał widzieć Anonim z Piacenzy.

Św. Bakchus jest patronem Loceri i Bolotany na Sardynii, zaś św. Sergiusz Triestu.

Obaj patronują służbom wojskowym. 

Wspomnienie liturgiczne w Kościele katolickim obchodzone jest za Martyrologium Rzymskim 7 października.

Kościoły wschodnie, z uwagi na liturgię według kalendarza juliańskiego, wspominają męczenników 7/20 października, tj. 20 października według 
kalendarza gregoriańskiego.

Kościół koptyjski, z uwagi na własny kalendarz, wspomina 4 dnia Paopi (1 października) według kalendarza juliańskiego.

Sergiusza pochowano w miejscu, które później nazwano Sergiopolis (dzisiejsza Resafa). Z czasem stało się ono jednym z największych ośrodków pielgrzymkowych. Obu świętym (szczególnie Sergiuszowi) poświęcono wiele świątyń.

Zobacz też

kult świętych
męczennicy wczesnochrześcijańscy
kościół świętych Sergiusza i Bakchusa w Konstantynopolu
modlitwa za wstawiennictwem świętego
święci i błogosławieni Kościoła katolickiego
święci prawosławni
imiona: Sergiusz i Bakchus



Bibliografia
na DEON.pl (SJ i Wydawnictwo WAM)
i  na cerkiew.pl (opr. Jarosław Charkiewicz)








