Nanhua si (Klasztor (Chan) Południowego Kwiatu, Nánhuásì 南華寺; także Nanhuachansi 南華禅寺) – chiński klasztor buddyjski, w którym przebywał Szósty Patriarcha chan. Miejsce powstania chanu w postaci, do której nawiązują wszystkie istniejące dziś tradycje.

Historia klasztoru
Klasztor ten został założony w 504 roku w okolicy góry Cáoxī (曹溪). Nosił wtedy nazwę Baolin. Nazwę tą nosi obecnie brama wejściowa do klasztoru. Został wybudowany przez indyjskiego mistrza Tripitaki Pradźniabhaisadżję (chiń. Zhiyao Sanzang 智樂三藏). Przepowiedział on, że za 160 lat przybędzie do tego klasztoru wielki bodhisattwa, który zamieszka w nim dla dobra wszystkich istnień. W 667 roku przybył do Caoxi - Huineng. Ponieważ był to klasztor, w którym rozwinął on swoje nauki kształtujące chan i którego linie przekazu są dziś obecne we wszystkich szkołach zen na całym świecie, często jest nazywany "patriarchalnym pałacem buddyzmu chan".

Klasztor zajmuje obszar 42.5 hektara i składa się wielu budynków. 

W 968 roku cesarz Zhao Kuangyin zmienił nazwę klasztoru na Nanhua. Klasztor często nazywany był także Caoxi. 

Na początku XVII wieku klasztor ten został całkowicie zrestaurowany przez mistrza chan Hanshana Deqinga, który przebywał w południowej prowincji na zesłaniu i od 1600 roku prowadził ten klasztor. 

W 1934 mistrz Xuyun odbudował częściowo zrujnowany klasztor po okresie chaosu związanego z upadkiem dynastii Qing. Poświęcony mu jest osobny budynek.

Zmumfikowane ciało Huinenga było pierwotnie przechowywane w pagodzie Linzhao. Obecnie znajduje się w Budynku Patriarchów. Ciało Huinenga uległo dwukrotnie uszkodzeniom. Po raz pierwszy w czasie okupacji japońskiej, kiedy jeden z żołnierzy rozciął plecy mumii i zobaczył, że wszystkie wewnętrzne organy są nietknięte. Drugi raz podczas rewolucji kulturalnej. Wywleczono wtedy mumie Huinenga, Hanshana Deqinga i Dantiana na ulice miasta z zamiarem zniszczenia i wykazania, że są fałszywe. Zostały uratowane przez pana Lin Dezhonga i w jakiś czas potem powróciły do klasztoru. 

3 dnia 8 miesiąca 2013 roku obchodzono w tym klasztorze 1300 rocznicę parinirwany Huinenga.

Z klasztorem związany jest pobliski klasztor żeński Wujin, wybudowany przez uczennicę Huinenga Wujin Zang, która znana jest z rozmowy z Huinengiem na temat Sutry Nirwany.

Obecnie jest jednym ze 142 głównych klasztorów Chin.

Klasztor w oczach jezuitów
Pierwszym Europejczykiem, który przebywał w tym klasztorze był jezuita Matteo Ricci. Odwiedził on tę świątynię w sierpniu lub wrześniu 1589 roku, w czasie, gdy przeprowadzał się z Zhaoqing do Shaoguan. Klasztor wywarł na nim wielkie wrażenie, nazwał go "wspaniałym w wielkości", fontanna była "wdzięcznie zaprojektowana i cudownie wybudowana"... Mnichów chan widział jako "czczących bożków wysłanników Szatana". Widział także relikwie Szóstego Patriarchy Huinenga.

Adres klasztoru
南华寺 (Nanhua si), Shaoguan, Guangdong, Chiny

Obiekty
Budynek poświęcony Huinengowi
Pawilon Pięciu Smaków, czyli Moralności, Koncentracji, Mądrości, Wyzwolenia i Wglądu
Pagoda Linzhao, w której przechowywano zmumfikowane ciało Huinenga siedzącego w pozycji medytacyjnej.
Budynek Patriarchów, w którym obecnie znajduje się ciało Huinenga oraz mumie Hanshana i Dantiana.
Stupa z relikwiami po Xuyunie.
Fontanna Zhuoxi, powstała po wbiciu kija przez Huinenga w ziemię.
360 posągów arhatów, które są jedynymi drewnianymi rzeźbami zachowanymi z okresu północnej Dynastii Song (960-1127).

Bibliografia/źródła
])]
])]



Plik:Nanhua Temple gate.JPG| Brama wejściowa do klasztoru
Plik:南华寺进口.JPG






