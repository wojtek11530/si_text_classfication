Tu-2''' (ros.Ту-2''') - czteromiejscowy średni bombowiec szturmowy produkcji ZSRR z okresu II wojny światowej, skonstruowany przez więźniów NKWD w Centralnym Biurze Konstrukcyjnym 29 jako samolot o oznaczeniu „103” w zespole pod kierownictwem Andrieja Tupolewa.

Historia
Prace nad projektem rozpoczęto w 1938 roku, po czym przystąpiono do budowy dwóch prototypów przeznaczonych do prób w locie. Samolot oblatany 29 stycznia 1941 roku w postaci prototypu ANT-58.
Tu-2 był jednym z najlepszych szybkich bombowców z czasów II wojny światowej, lecz w większych ilościach (2500 lub więcej egzemplarzy) powstał dopiero po jej zakończeniu. Zbudowanie samolotu serii próbnej poprzedziły prototypy ANT-59 i ANT-60. Pierwsze samoloty serii produkcyjnej dostarczono wiosną roku 1944. Były one wersją Tu-2 z mocniejszymi silnikami i cięższym uzbrojeniem obronnym i ofensywnym. Samolot ten charakteryzował się doskonałymi właściwościami operacyjnymi, co zapewniały jego wysokie osiągi, odporność i wszechstronność w roli bombowca i samolotu szturmowego. Jedynymi innymi modelami, jakie na większą skalę wzięły udział w operacjach bojowych w czasie II wojny światowej, był samolot dalekiego zasięgu Tu-2D oraz samolot rozpoznania fotograficznego Tu-2R. Samoloty Tu-2 były przede wszystkim eksploatowane w lotnictwie radzieckim. Były także przedmiotem eksportu. Chińskie Tu-2 były używane bojowo podczas wojny koreańskiej.

Samoloty Tu-2 w polskim lotnictwie wojskowym
10 października 1949 roku na lotnisku w Legnicy odebrano pierwszych osiem samolotów Tu-2, większość w wersji Tu-2S, co najmniej jeden w wersji szkolno-treningowej UTu-2. Wszystkie samoloty zostały przyjęte przez 7 Pułk Bombowców Nurkujących stacjonujący na lotnisku Ławica w Poznaniu.

Najdłużej, w latach 1950-1955, używano czterech maszyn w 30 Pułku Lotnictwa Marynarki Wojennej. Dwa samoloty Tu-2 zostały rozbite w wypadkach w 1952 i 1955 roku.

W 1955 roku dwa egemplarze zostały przekazane do 19 Lotniczej Eskadry Holowniczej w Świdwinie, gdzie były wykorzystywane do holowania rękawów w czasie ćwiczeń pilotów myśliwskich w strzelaniach powietrznych.

W 1956 roku samolot oznaczony numerem „5” trafił z 19 leh do Instytutu Technicznego Wojsk Lotniczych, gdzie został przerobiony na latające laboratorium między innymi do prób foteli wyrzucanych.

Samoloty Tu-2 zostały wycofane z eksploatacji na początku lat 60. XX wieku. Dwa samoloty zostały przekazane do Muzeum Lotnictwa Polskiego w Krakowie i Muzeum Wojska Polskiego w Warszawie.

Opis konstrukcji
Dwusilnikowy średniopłat o konstrukcji całkowicie metalowej. Usterzenie pionowe podwójne. Podwozie chowane w locie. Śmigła czterołopatowe.

Wersje

ANT-58 - prototyp Tu-2
ANT-59 - zmodernizowany prototyp Tu-2
ANT-60 - zmodernizowany prototyp Tu-2
Tu-2 - samolot produkcji seryjnej
Tu-2S - ulepszona wersja samolotu
Tu-2D - samolot dalekiego zasięgu
Tu-2R - samolot rozpoznania fotograficznego

W muzeach
Bułgaria
Muzeum Lotnictwa w Krumowie, Obwód Płowdiw - Tu-2T, nr taktyczny 27
Chiny
Chińskie Muzeum Lotnictwa pod Pekinem 
Polska
Muzeum Lotnictwa Polskiego w Krakowie - Tu-2S, samolot przystosowany do prób z fotelami wyrzucanymi 
Muzeum Wojska Polskiego w Warszawie - Tu-2S, nr taktyczny 8, samolot 7 Samodzielnego Bombardująco-Nurkowego Pułku Lotniczego
Rosja
Centralne Muzeum Sił Lotniczych Federacji Rosyjskiej w Monino pod Moskwą









