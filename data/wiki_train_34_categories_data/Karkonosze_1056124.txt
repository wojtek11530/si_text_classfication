Mumlawa (czes. Mumlava, niem. Mummel) - górska rzeka w czeskiej części Karkonoszy, lewy dopływ Izery. 

Przepływa przez Harrachov.
Długość - 12,2 km, powierzchnia zlewni - 51,6 km². Średni przepływ przy ujściu - 1,82 m³/s.

Źródła Mumlawy znajdują się na Mumlawskiej Łące (czes. Mumlavská louka) pomiędzy wierzchołkami Okolík, Kotel i Lysá hora. W górnym biegu zwana jest Wielką Mumlawą (czes. Velká Mumlava). Po opuszczeniu zrównania grzbietowego płynie głęboką doliną zwaną Mumlawskim Dołem (czes. Mumlavský důl). W miejscu zwanym Krakonošova snídaně wpada do niej Mała Mumlawa (czes. Malá Mumlava), a nieco niżej Smrková strouha i Vosecká strouha. W dolnej części Mumlawskiego Dołu znajduje się Wodospad Mumlawy (czes. Mumlavský vodopád) o wysokości 10 m. Po opuszczeniu Mumlawskiego Dołu płynie przez Harrachov. W dolnym biegu tworzy granicę między Karkonoszami a Górami Izerskimi. Od Harrahova do ujścia jest wykorzystywana do spływów kajakowych. Mumlawa wpada do Izery pod Kořenovem.

Mumlawa posiada wiele dopływów. Są to: Velká Mumlawa (lewy), Malá Mumlawa (prawy), Smrková strouha (prawy), Vosecká strouha (prawy), Lubošská bystříce (prawy), Orlí bystřína (prawy), Ryzí potok (lewy), Bílá voda (prawy), Mielnica i inne, bezimienne.

Bibliografia
Mapa turystyczna Karkonosze polskie i czeskie 1:25&nbsp;000, Wydawnictwo "Plan", Jelenia Góra, ISBN 83-88049-26-7
Krkonoše-západ. turistická a lyžařská mapa 1:25&nbsp;000, Nakladelství ROSY, 1995, 80-85510-28-6 







