Jan Maria Pióro herbu Bończa (ur. 21 kwietnia 1887 w Grabowie, zm. wiosną 1940 w Charkowie) – doktor medycyny, lekarz, pułkownik służby zdrowia Wojska Polskiego, ofiara zbrodni katyńskiej.

Biografia
Jan Maria Pióro urodził się jako syn Jana i Józefa, z domu Bogusławska. W 1911 roku uzyskał dyplom lekarski na Uniwersytecie Ludwiga Maximiliana w Monachium. W okresie I wojny światowej w latach 1914–1918 przebywał w niewoli niemieckiej. 

W dniu 28 listopada 1918 roku został przyjęty do Wojska Polskiego „w charakterze lekarza wojskowego”, mianowany kapitanem lekarzem i przydzielony do Pułku Inżynieryjnego i Komendy Miasta Warszawa. Uczestniczył w wojny polsko-ukraińskiej i wojny polsko-bolszewickiej.

W 1923 roku był dowódcą 3 Batalionu Sanitarnego w Grodnie. W następnym roku pełnił służbę w 3 Szpitalu Okręgowym w Grodnie. W 1928 roku pełnił służbę w Szpitalu Obszaru Warownego w Wilnie. W marcu 1930 roku został przeniesiony z 4 Pułku Ułanów Zaniemeńskich do 3 Szpitala Okręgowego w Grodnie na stanowisko starszego ordynatora. W 1934 roku był komendantem 10 Szpitala Okręgowego w Przemyślu, a następnie szefem sanitarnym Okręgu Korpusu Nr X w Przemyślu.

W kampanii wrześniowej 1939 roku był szefem służby zdrowia Armii „Modlin”. Po agresji ZSRR na Polskę z 17 września 1939 został aresztowany przez sowietów. Był przetrzymywany w obozie starobielskim. W 1940 wraz z jeńcami osadzonymi w Starobielsku został przewieziony do Charkowa i rozstrzelany przez funkcjonariuszy Obwodowego Zarządu NKWD w Charkowie oraz pracowników NKWD przybyłych z Moskwy na mocy decyzji Biura Politycznego KC WKP(b) z 5 marca 1940 (część zbrodni katyńskiej). Zamordowani jeńcy są pochowani na Cmentarzu Ofiar Totalitaryzmu w Charkowie w Piatichatkach.

Jego synem był Tadeusz, generał brygady ludowego Wojska Polskiego. 

Upamiętnienie
Postanowieniem nr 112-48-07 Prezydenta RP Lecha Kaczyńskiego z dnia 5 października 2007 roku został awansowany pośmiertnie do stopnia generała brygady. Awans został ogłoszony w dniu 9 listopada 2007 roku w Warszawie, w trakcie uroczystości „Katyń Pamiętamy – Uczcijmy Pamięć Bohaterów”.


W ramach akcji „Katyń... pamiętamy” / „Katyń... Ocalić od zapomnienia”, w Złocieńcu został zasadzony Dąb Pamięci honorujący Jana Pióro.

Awanse
major - zweryfikowany 3 maja 1922 roku ze starszeństwem z 1 czerwca 1919 roku i 117. lokatą w korpusie oficerów sanitarnych, grupa lekarzy
podpułkownik - ze starszeństwem z 1 stycznia 1931 roku i 7. lokatą w korpusie oficerów sanitarnych, grupa lekarzy
pułkownik - ze starszeństwem z 19 marca 1938 roku lub 1939 roku

Odznaczenia
Złoty Krzyż Zasługi

Zobacz też
Generałowie i admirałowie II Rzeczypospolitej
Jeńcy polscy w niewoli radzieckiej (od 1939 roku)
Obozy NKWD dla jeńców polskich
zbrodnia katyńska



Bibliografia
Tadeusz Pióro, Armia ze skazą. W Wojsku Polskim 1945-1968 (wspomnienia i refleksje)'', "Czytelnik", Warszawa 1994, wyd. I, ISBN 83-07-02397-1
Roczniki Oficerskie 1923, 1924, 1928 i 1932.
Dzienniki Personalne Ministra Spraw Wojskowych.
