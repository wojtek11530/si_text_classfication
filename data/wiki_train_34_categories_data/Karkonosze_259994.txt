Wrzosówka (niem. Schneegruben Wasser, Tiefe Graben, Heide Wasser) – potok w Sudetach Zachodnich, prawy dopływ Kamiennej (dł. 14,5 km).

Wypływa w Karkonoszach w rejonie Czarnego Kotła, na wysokości 1228 m n.p.m. Płynie na północny wschód. Przepływa przez Jagniątków i Sobieszów, gdzie wpływa na obszar Kotliny Jeleniogórskiej, po czym skręca na wschód. W Cieplicach skręca ponownie na północny wschód i uchodzi do Kamiennej. W górnym biegu jest to typowo górski potok o dużym spadku. Tuż powyżej Jagniątkowa płynie przez skalisty wąwóz zwany Uroczyskiem. Powierzchnia zlewni w obrębie Karkonoszy (powyżej Jagniątkowa) wynosi 93,2 km². W dolnym biegu, na obszarze Kotliny Jeleniogórskiej spadek jest niewielki. W dolnym odcinku koryto rzeki zostało w znacznym stopniu uregulowane, a brzegi posiadają murowane umocnienia. Na granicy Parku Norweskiego w Cieplicach Wrzosówka przepływa pod kamienną śluzą wałów przeciwpowodziowych.



Płynie po granicie i jego zwietrzelinie, a na obszarze Kotliny Jeleniogórskiej po osadach czwartorzędowych. Górna część zlewni Wrzosówki porośnięta jest górnoreglowymi lasami świerkowymi, niżej lasami dolnoreglowymi. Od Sobieszowa płynie przez obszary zurbanizowane, pola i łąki.

Największym dopływem Wrzosówki jest Podgórna. Inne dopływy, to Polski Potok, Sopot i Brocz.

Nazwy historyczne
Schneegruben Wasser
Tiefe Graben
Heide Wasser
Śnieżny Potok
Śnieżnica
Wrzosówka.

Bibliografia
Słownik geografii turystycznej Sudetów, t. 3 Karkonosze, red. Marek Staffa, Wydawnictwo PTTK "Kraj", Warszawa – Kraków 1993, ISBN 83-7005-168-5
Słownik geografii turystycznej Sudetów, t. 4 Kotlina Jeleniogórska, red. Marek Staffa, Wydawnictwo I-BiS, Wrocław 1999, ISBN 83-85773-31-2
Mapa turystyczna Karkonosze polskie i czeskie 1:25&nbsp;000, Wydawnictwo "Plan", Jelenia Góra, ISBN 83-88049-26-7




