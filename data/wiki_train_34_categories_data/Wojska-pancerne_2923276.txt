'''17 Pułk Artylerii Pancernej (17 papanc) – oddział wojsk pancernych ludowego Wojska Polskiego.

Na podstawie rozkazu Nr 0045/Org. Ministra Obrony Narodowej z 17 maja 1951 i rozkazu Nr 0026/Org. dowódcy Okręgu Wojskowego Nr IV z 22 kwietnia 1952 został sformowany 17 Pułk Artylerii Pancernej. Termin zakończenia formowania został określony na 1 grudnia 1952. 

Pułk został utworzony w garnizonie Żagań, w kompleksie koszarowym przy ulicy Szosa Żarska, na bazie batalionu artylerii pancernej 8 Pułku Czołgów. Jednostka została zorganizowana według etatu Nr 5/85 o stanie 757 żołnierzy i 12 pracowników cywilnych. Pułk wchodził w skład 11 Dywizji Zmechanizowanej.

Struktura organizacyjna pułku artylerii pancernej według etatu Nr 5/85 z dnia 3 marca 1951:
dowództwo,
1 batalion artylerii pancernej,
2 batalion artylerii pancernej (skadrowany),
batalion czołgów ciężkich,
batalion fizylierów,
kompania technicznego zaopatrzenia,
pluton saperów .

Na podstawie rozkazu Nr 0056/Org. Ministra Obrony Narodowej z dnia 19 września 1955 pułk został przeformowany w 36 Batalion Czołgów i Artylerii Pancernej. Termin zakończenia przeformowania został określony na dzień 20 grudnia 1955. Nowa jednostka została zorganizowana według etatu Nr 5/167 o stanie 519 wojskowych i 11 pracowników cywilnych. Zachowany został numer jednostki „2555”.

Struktura organizacyjna batalionu czołgów i artylerii pancernej Dywizji Zmechanizowanej typu A według etatu Nr 5/167 z 19 września 1955:
dowództwo,
1 kompania czołgów średnich,
2 kompania czołgów średnich,
1 kompania dział pancernych
2 kompania dział pancernych (skadrowana),
kompania piechoty zmotoryzowanej,
bateria przeciwlotnicza,
pluton łączności,
pluton saperów,
pluton transportowo-gospodarczy,
drużyna rozpoznawcza,
drużyna rozpoznania chemicznego,
drużyna regulacji ruchu.

Na podstawie rozkazu Nr 0025/Org. Ministra Obrony Narodowej z 2 kwietnia 1957 batalion został rozformowany w terminie do 15 sierpnia 1957.



Bibliografia
Wiesław Chłopek, ''11 Lubuska Dywizja Kawalerii Pancernej im. Króla Jana III Sobieskiego. Zarys dziejów, Wydawnictwo „Chroma”, Żary 2005, ISBN 83-922412-3-1.
Paweł Piotrowski, Śląski Okręg Wojskowy. Przekształcenia organizacyjne 1945-1956'', Wydawnictwo TRIO, Warszawa 2003, ISBN 8388542-53-2.





