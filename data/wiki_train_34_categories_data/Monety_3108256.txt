
Parwus – drobna srebrna moneta czeska, która pojawiła się jako niższy stopień systemu groszowego wprowadzonego przez reformy Wacława II, utworzona na wzór włoskich parvi (lat. parvi denarii - małe denary). Stanowiła równowartość 1/12 grosza.

Moneta napłynęła w niewielkich ilościach z Czech do Polski, ale prawdopodobnie była też wyrabiana na miejscu. "Skarb z Pińczowa" odkryty w 1971, a datowany na ok. 1306 r., zawierał oprócz parwusów praskich również cztery polskie drobne denary na nich wzorowane. Najprawdopodobniej wybito je (ze względu na duże podobieństwo  do najstarszych monet Władysława Łokietka przyjmuje się, że  w Krakowie), by zajęły miejsce czeskich odpowiedników w stosunku do już zadomowionych groszy praskich, stanowiących w polskim systemie monetarnym 1/48 grzywny polskiej.

W 1327 r. w samych Czechach zastąpiły je halerze.



Bibliografia
Adam Dylewski, Od denara do złotego. Dzieje pieniądza w Polsce.'', Warszawa 2012.



