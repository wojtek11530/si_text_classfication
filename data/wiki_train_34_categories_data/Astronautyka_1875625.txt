ASG-EUPOS (Aktywna Sieć Geodezyjna EUPOS) – ogólnopolska sieć stacji referencyjnych, uruchomiona w 2008 roku i zarządzana przez Główny Urząd Geodezji i Kartografii, na których wykonywane są ciągłe obserwacje satelitów systemów GNSS, której punkty odniesienia stanowią podstawową poziomą osnowę geodezyjną i szczegółową wysokościową osnowę geodezyjną. 

Integralną częścią systemu ASG-EUPOS jest sprzęt i oprogramowanie umożliwiające obliczanie i udostępnianie poprawek DGNSS i RTK (w tym poprawek sieciowych), zapis i udostępnianie obserwacji satelitarnych ze stacji referencyjnych oraz wykonywanie automatycznych obliczeń z pomiarów statycznych poprzez serwisy systemu.

Założenia systemu
Sieć składa się z 98 stacji permanentnych, zlokalizowanych w instytucjach naukowych oraz w Ośrodkach Dokumentacji Geodezyjno-Kartograficznych na obszarze Polski, ze średnią wzajemną odległością 70 km oraz 21 stacji przygranicznych. 

System oraz serwisy systemu ASG-EUPOS służą do generowania i wysyłania do odbiorców poprawek do sygnału GNSS (czyli GPS i GLONASS), dzięki czemu można znacznie zwiększyć dokładność lokalizacji (w postaci przyjętego układu współrzędnych X, Y, H) mierzonego punktu na powierzchni Ziemi za pomocą urządzeń GPS.

System ASG-EUPOS jest w pełni funkcjonalny od czerwca 2008. Wcześniej podobny system, ASG-PL, istniał jedynie dla Województwa Śląskiego (od 2004) i umożliwiał porównywalne dokładności dla całego obszaru województwa. ASG-EUPOS był wzorowany na śląskich rozwiązaniach w zakresie poprawy jakości pozycjonowania w systemie GPS.



Wykorzystanie w geodezji
W geodezji, system ASG-EUPOS (przy wykonywaniu pomiarów geodezyjnych) jest wykorzystywany: 
do zakładania szczegółowych poziomych osnów geodezyjnych II i III klasy, 
do zakładania osnów pomiarowych: poziomych i wysokościowych, 
w pomiarach sytuacyjno-wysokościowych, 
w pomiarach realizacyjnych, 
w pomiarach związanych z katastrem nieruchomości, 
w pomiarach związanych z pozyskiwaniem danych do krajowego systemu informacji o terenie,
do innych prac geodezyjnych, jeżeli dokładności gwarantowane w wykorzystywanych serwisach systemu są wystarczające dla konkretnych asortymentów robót.

Wykorzystanie globalne
Dzięki zastosowaniu nowoczesnych technologii oraz doświadczeń pozycjonowania system ASG-EUPOS daje możliwości wykorzystania swoich usług w wielu branżach, w których wysokiej jakości dane mają duże znaczenie. Przewiduje się, że zastosowanie systemu ASG-EUPOS przydatne będzie w następujących branżach: 
Bezpieczeństwo
Budownictwo przemysłowe
Geodezja
Geodynamika 
Komunikacja drogowa
Nawigacja morska, śródlądowa i powietrzna 
Hydrografia i hydrologia 
Energetyka
Obronność
Ochrona środowiska 
Zarządzanie kryzysowe 
Ochrona zdrowia 
Rolnictwo i leśnictwo 
Sport i turystyka 
Systemy Informacji Przestrzennej 
Telekomunikacja

Zobacz też
Zalecenia techniczne geodezyjnych pomiarów satelitarnych GNSS



Linki zewnętrzne
