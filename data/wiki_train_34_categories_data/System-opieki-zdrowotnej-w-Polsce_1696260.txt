Ludwik Kacper Melchior Baltazar Zembrzuski (ur. 6 stycznia 1871 w Brzezicach koło Lublina, zm. 20 października 1962 w Malborku) – polski chirurg, historyk medycyny, pułkownik lekarz Wojska Polskiego.

Biografia
Ukończył rosyjskie Gimnazjum Męskie w Lublinie w 1891. W latach 1891-1897 odbył studia medyczne w Uniwersytecie Warszawskim, a następnie studia uzupełniające w uniwersytecie w Wiedniu. W 1897 otrzymał dyplom lekarski, a w 1925 tytuł doktora medycyny UW, a w 1929 docenta historii i filozofii medycyny UW (praca Dzieje chirurgii w Polsce). 

Po ukończeniu studiów medycznych, w latach 1900-1905 pracował jako asystent Oddziału Chirurgicznego Szpitala Wolskiego, a następnie do 1919 był ordynatorem Oddziału Gruźlicy Kostno-Stawowej Miejskiego Szpitala Dziecięcego w w Warszawie. W 1914 zrezygnował z czynnej praktyki chirurgicznej z powodu zranienia lewego palca wskazującego podczas operacji, w wyniku czego nastąpiło jego usztywnienie. Był członkiem Ligi Narodowej.

W latach 1919-1922 pracował jako szef Wydziału Szpitalnictwa Departamentu Sanitarnego Ministerstwa Spraw Wojskowych w Warszawie, a następnie do 1928, jako dyrektor nauk Oficerskiej Szkoły Sanitarnej w Warszawie. Z dniem 30 kwietnia 1928 został przeniesiony w stan spoczynku. 6 maja 1928 w Zamku Ujazdowskim w Warszawie został uroczyście pożegnany między innymi przez generałów: Stanisława Roupperta, Witolda Horodyńskiego, Wojciecha Rogalskiego.

W 1932 zorganizował i kierował przez kolejnych siedem lat Zakładem Historii i Filozofii Medycyny Wydziału Lekarskiego Uniwersytetu Warszawskiego. Mieszkał w Warszawie przy ulicy Sewerynów 5. W 1936 otrzymał tytuł profesora nadzwyczajnego, a w 1947 profesora tytularnego. W latach 1945-1947 kierował katedrą Historii i Filozofii Medycyny Uniwersytetu Lubelskiego.

Od 1936 do 1939 był profesorem i wykładowcą etyki lekarskiej w warszawskiej Akademii Stomatologicznej.

Od 1933 członek korespondent, a od 1951 członek zwyczajny Towarzystwa Naukowego Warszawskiego.

W pracy naukowej zajmował się przede wszystkim historią chirurgii, historią medycyny wojskowej, biografistyką medyczną (był m.in. autorem haseł w Polskim Słowniku Biograficznym), a także filozofią medycyny i należał do polskiej szkoły filozofii medycyny.

Wybrane prace naukowe
''"Rys dziejów chirurgii wojennej polskiej" (1919) ''
''"Służba zdrowia w pułku lekkokonnym polskim gwardii Napoleona I" (1925)''
''"Służba zdrowia w wojskach starożytnego świata" (1926)''
''"Dzieje chirurgii w Polsce" (1927) ''
''"Dzieje leczenia ran" (1930) ''
''"Medycyna w dawnej Rosji" (1935) ''
''"Dzieje kierunków teorii i doktryn filozoficzno-lekarskich" (1935)''
''"Biblioteki lekarskie w Polsce" (1948)''



Bibliografia
Roczniki oficerskie 1923, 1924 i 1928''.
Rocznik oficerski rezerw 1934.
Stanisław Konopka, Rocznik Lekarski Rzeczypospolitej Polskiej na 1936 rok, Biuro Propagandy Polskiej Medycyny przy Naczelnej Izbie Lekarskiej, Warszawa 1936.
Spis oficerów służących czynnie w dniu 1.6.1921 r. Dodatek do Dziennika Personalnego M.S.Wojsk. Nr 37 z 24 września 1921 r.''
Biogramy uczonych polskich, Część VI: Nauki medyczne, zeszyt 2: M-Z (pod redakcją Andrzeja Śródki), Ossolineum, Wrocław 1991
Wielka Encyklopedia Powszechna PWN (1962-1969)''
Monika Tamborska-Zedlewska, Ludwik Zembrzuski, (w:) Polska szkoła filozofii medycyny. Przedstawiciele i wybrane teksty źródłowe, pod redakcją Michała Musielaka i Jana Zamojskiego, Wydawnictwo Naukowe Uniwersytetu Medycznego im. K. Marcinkowskiego w Poznaniu, Poznań 2010.












