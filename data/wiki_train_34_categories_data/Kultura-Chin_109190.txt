Józef Dowbor-Muśnicki (ur. 25 października 1867 w Garbowie koło Sandomierza, zm. 26 października 1937 w Batorowie koło Poznania) – generał lejtnant Armii Imperium Rosyjskiego i generał broni Wojska Polskiego, naczelny dowódca Sił Zbrojnych Polskich w byłym zaborze pruskim.

Życiorys

Urodził się 25 października 1867 w majątku Garbów koło Sandomierza w rodzinie Romana Muśnickiego, który był właścicielem Garbowa, pochodzącego z litewskiego rodu Dowborów (Daubor) osiadłego od XVII w. w sandomierskim, herbu Przyjaciel oraz Antoniny z Wierzbickich. Był młodszym bratem Konstantego, także generała lejtnanta. Naukę rozpoczął w gimnazjum w Radomiu, jednak w wieku 14 lat wstąpił do korpusu kadetów w Petersburgu, a następnie został uczniem konstantynowskiej szkoły wojskowej, którą ukończył w 1888 jako podporucznik.

W latach 1899–1902 studiował w rosyjskiej Mikołajewskiej Akademii Sztabu Generalnego w Petersburgu. 

I wojna światowa
W momencie wybuchu wojny, w 1914, został awansowany do stopnia pułkownika i objął stanowisko szefa sztabu dywizji piechoty. Brał udział w bitwie przasnyskiej dowodząc 14 Pułkiem Strzelców Syberyjskich (dowódca pułku od 7(29?).11.1914 - 11.09.1915), podczas przeprawy przez Orzyc we wsi Stary Podoś został ciężko ranny i wyjechał na leczenie do Moskwy. Za postawę podczas bitwy został przez Anglików odznaczony Orderem Łaźni. Walczył na froncie austriackim, w 1916 dowódca 123 i 38 Dywizji Piechoty, w okresie kwiecień – lipiec 1917 dowódca XXXVIII Korpusu Armijnego. Brał udział w bitwach pod Jarosławiem, Warszawą i Łodzią. W 1917 otrzymał awans na generała lejtnanta. Gdy w Rosji wybuchła rewolucja lutowa oddał się do dyspozycji Naczelnego Polskiego Komitetu Wojskowego w Rosji, który mianował go w ostatnich dniach lipca 1917 dowódcą I Korpusu Polskiego w Rosji.

Gen. Dowbor – Muśnicki ogłosił neutralność wobec walk wewnętrznych w porewolucyjnej Rosji. Jednak kiedy I Korpus został zaatakowany przez oddziały Gwardii Czerwonej na początku lutego 1918 przystąpił do walki, odniósł kilka zwycięstw, z których najważniejsze to zdobycie Bobrujska i osadzenie się w jego twierdzy.

W nocy z 21/22 maja 1918 nie podjął propozycji walki niepodległościowej rzuconej przez Lisa - Kulę oraz Barthla de Weydethal - aresztowany przez nich na jedną noc po nieudanej próbie przejęcia Bobrujska przez siły polskie - zwolniony tego samego dnia. Współpracował z Niemcami przy przekazaniu twierdzy Bobrujsk.

Rzucił oszczerstwo "tchórzostwa oraz działania za cudze pieniądze" na rzecz obcych mocarstw - oskarżając tegoż Lisa Kulę oraz Barthę. Mimo dowodów bohaterstwa powyższych (śmierć na polu walki za sprawę polską) nigdy nie oczyścił ich z tego zarzutu.

W pokoju brzeskim bolszewicka Rosja odstąpiła zdobyty przez Polaków Bobrujsk Niemcom. Dowbor-Muśnicki nie uzyskawszy poparcia od Rady Regencyjnej został zmuszony do złożenia broni. Po tym wydarzeniu, powrócił do Polski i zamieszkał w Staszowie pod Sandomierzem.

Powstanie wielkopolskie

W dniu 6 stycznia 1919 otrzymał wezwanie od Naczelnej Rady Ludowej do objęcia dowództwa nad powstaniem wielkopolskim. Muśnicki udał się najpierw do Warszawy, gdzie odbył rozmowę z Józefem Piłsudskim, który potwierdził nominację NRL, a następnie do Poznania, gdzie przybył 8 stycznia. Oficjalnie stanowisko dowódcy przejął od mjr Stanisława Taczaka 16 stycznia. Kontynuował on organizację Armii Wielkopolskiej ("Sił Zbrojnych Polskich w byłym zaborze pruskim") wprowadzając m.in. obowiązkową służbę wojskową i powołując pod broń 11 roczników rekrutów, dzięki czemu udało mu się stworzyć blisko 100-tysięczną armię. Dążył do apolityczności wojska odsuwając od wpływu na decyzje oficerów o radykalnych poglądach oraz likwidując rady żołnierskie. Jako dowódca popierał idee rozszerzenia powstania na Pomorze i ofensywę w kierunku Gdańska, sprzeciwiając się jednocześnie uszczuplaniu Armii Wielkopolskiej poprzez posyłanie oddziałów na wschód. W marcu 1919 został awansowany na generała broni. Następnie przeprowadził proces integracji Armii Wielkopolskiej z resztą WP, pozostając faktycznym jej dowódcą jako dowódca Frontu Wielkopolskiego.

Dwudziestolecie międzywojenne
Po wybuchu wojny polsko-bolszewickiej oddał się do dyspozycji Piłsudskiego, który chciał, aby przejął od gen. Wacława Iwaszkiewicza, jego dawnego podwładnego, dowództwo armii południowej pod Lwowem. Dowbor odmówił, bowiem cenił Iwaszkiewicza. W kwietniu 1920 odmówił przyjęcia stanowiska dowódcy 4 Armii, a w sierpniu tego roku stanowiska dowódcy Frontu Południowego wobec czego w dniu 6 października 1920 przeniesiony został do rezerwy, a z dniem 31 marca 1924 w stan spoczynku.

Pełniąc funkcje dowódcze w Poznaniu urzędował w budynku przy placu Działowym; miał też własne, dwupokojowe mieszkanie przy ul. Mylnej 15. W końcu marca 1920 osiadł w Lusowie, a następnie w Batorowie koło Poznania. Jako zwolennik apolitycznej armii, podczas zamachu majowego opowiedział się przeciw puczowi. Zmarł 26 października 1937 w Batorowie, a został pochowany w Lusowie.

Miał 4 dzieci:
Giedymin Dowbor-Muśnicki
Olgierd Dowbor-Muśnicki
Janina Dowbor-Muśnicka
Agnieszka Dowbor-Muśnicka

Od 20 marca 1996 roku generał broni Józef Dowbor-Musnicki jest patronem 17 Wielkopolskiej Brygady Zmechanizowanej w Międzyrzeczu.

Ordery, odznaczenia i wyróżnienia
Krzyż Wielki Orderu Odrodzenia Polski (pośmiertnie, 18 grudnia 1998 postanowieniem prezydenta Aleksandra Kwaśniewskiego "w uznaniu wybitnych zasług dla niepodległości Rzeczypospolitej Polskiej")
Order św. Anny z Mieczami I klasy (21.12.1916, Imperium Rosyjskie)
Order św. Stanisława z Mieczami I klasy (13.01.1916, Imperium Rosyjskie)
Szabla św. Jerzego (09.03.1915, Imperium Rosyjskie)
Order Wojenny św. Jerzego IV klasy (03.02.1915, Imperium Rosyjskie)
Miecze do Orderu św. Włodzimierza III klasy (styczeń 1915, Imperium Rosyjskie)
Order św. Włodzimierza III klasy (18.08.1913, Imperium Rosyjskie)
Order św. Anny z Mieczami II klasy (1906, Imperium Rosyjskie)
Order św. Włodzimierz z Mieczami i Kokardą IV klasy (1906, Imperium Rosyjskie)
Order św. Anny z Mieczami i Kokardą III klasy (1905, Imperium Rosyjskie)
Order św. Stanisława z Mieczami II klasy (13.05.1905, Imperium Rosyjskie)
Order św. Stanisława z Mieczami i Kokardą III klasy (13.05.1905, Imperium Rosyjskie)
Order św. Anny IV klasy (13.05.1905, Imperium Rosyjskie)
Order Łaźni III klasy (Wielka Brytania)
Order Korony Włoch III klasy (Włochy)
Krzyż Wolności II klasy (Estonia)
Krzyż Wojenny II klasy (Łotwa)
Order Podwójnego Smoka 3. stopnia III klasy (Chiny)
Medal Międzysojuszniczy „Médaille Interalliée”
Honorowy Obywatel Miasta Sandomierza (1918). 



Bibliografia
Melchior Wańkowicz : Przez cztery klimaty PIW 1974 wyd 2




























