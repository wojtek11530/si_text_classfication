Gilbert Agius (ur. 21 lutego 1974 w Valletcie) – piłkarz maltański grający na pozycji pomocnika lub napastnika. Mierzy 174 cm wzrostu. Od 1990 roku jest zawodnikiem klubu Valletta FC. W latach 2001-2002 był wypożyczony do włoskiej Pisy Calcio.

Kariera klubowa
Karierę piłkarską Agius rozpoczął w klubie Valletta FC. W 1990 roku zadebiutował w jego barwach w pierwszej lidze maltańskiej. W debiutanckim sezonie rozegrał 12 spotkań i strzelił 1 gola oraz osiągnął swój pierwszy sukces, jakim było zdobycie Pucharu Malty. W sezonie 1991/1992 stał się podstawowym zawodnikiem Valletty i wtedy też został po raz pierwszy mistrzem kraju. W sezonie 1996/1997 został po raz pierwszy wybrany Piłkarzem Roku na Malcie, przede wszystkim za pomoc w wywalczeniu mistrzostwa kraju przez Vallettę, swojego drugiego w karierze. W swojej karierze jeszcze czterokrotnie zdobywał tytuł mistrzowski, w latach 1998, 1999, 2001 i 2008. Zdobył też łącznie 7 pucharów krajowych w latach 1991, 1995, 1996, 1997, 1999, 2001 i 2010. W sezonie 2001/2002 był wypożyczony do włoskiej Pisy Calcio, w barwach której rozegrał 4 mecze na poziomie Serie C1 (III. poziom ligowy). W styczniu 2002 wrócił do Valletty, w której pełni funkcję kapitana zespołu.



Kariera reprezentacyjna
W reprezentacji Malty Agius zadebiutował 7 listopada 1993 roku w wygranym 2:1 towarzyskim spotkaniu z Gabonem. 2 czerwca 2007 roku w meczu eliminacji do Euro 2008 z Norwegią (0:4) rozegrał swoje spotkanie nr 100 w kadrze narodowej.

Gole w reprezentacji


Bibliografia
