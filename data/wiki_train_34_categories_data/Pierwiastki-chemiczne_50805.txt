Darmsztadt (Ds, łac. darmstadtium) – pierwiastek chemiczny, przypuszczalnie z grupy metali przejściowych w układzie okresowym.

Obecna nazwa została zatwierdzona na 42. Zgromadzeniu Generalnym IUPAC w Ottawie 16 sierpnia 2003 roku i pochodzi od nazwy niemieckiego miasta Darmstadt, w którym mieści się Instytut Badań Ciężkich Jonów. Wcześniej funkcjonowała systematyczna nazwa ununnilium (Uun). W polskich publikacjach spotyka się także zapis darmstadt i darmsztad, jednak Wielki słownik ortograficzny PWN (wyd. 2010) podaje wyłącznie formę darmsztadt.

Po raz pierwszy darmsztadt uzyskano w Instytucie Badań Ciężkich Jonów w Darmstadt 9 listopada 1994 roku w ilości zaledwie kilku atomów w wyniku fuzji izotopów ołowiu i niklu w akceleratorze ciężkich jonów.




