Willy Ley (ur. 2 października 1906 w Berlinie, zm. 24 czerwca 1969 w Jackson Heights w Nowym Jorku) – niemiecko-amerykański pisarz, historyk nauki, inżynier, propagator lotów kosmicznych i prac nad rakietami. Krater Ley położony na niewidocznej stronie Księżyca został nazwany na jego cześć.

Życiorys
Willy Ley urodził się 2 października 1906 w Berlinie w rodzinie handlarza winem Juliusa Ottona Leya i Friedy May. W 1922 roku rozpoczął studia zoologiczne, po czym studiował również astronomię i fizykę i paleontologię na uniwersytecie w Berlinie i uniwersytecie w Królewcu. Jednocześnie, do 1926 roku pracował w banku. 

W 1925 napisał streszczenie wydanej w 1923 roku rozprawy Hermanna Obertha Die Rakete zu den Planetenräumen (Rakietą w przestrzeń międzyplanetarną). W 1927 roku był jednym z założycieli niemieckiego Towarzystwo Podróży Kosmicznych (Verein für Raumschiffahrt, VfR), do którego przystąpili m.in. Hermann Oberth, Nikolai Rynin i Robert Esnault-Pelterie. W 1930 roku poznał Wernhera von Brauna. W 1928 wydał zbiór pierwszych artykułów na temat lotów kosmicznych Die Möglichkeit der Weltraumfahrt – wśród autorów byli Hermann Oberth, Franz von Hoefft, Walter Hohmann, Guido von Pirquet i Friedrich-Wilhelm Sander. Od 1929 roku Ley był redaktorem naczelnym czasopisma Die Rakete, wydawanego przez VfR, którego został wiceprzewodniczącym. Jednocześnie pracował nad filmem sci-fi Kobieta na Księżycu (Frau im Mond) według powieści Thei von Harbou – film ten po raz pierwszy w historii kina przedstawiał podróż człowieka rakietą i jest również często cytowany jako pierwszy pokazujący „odliczanie do zera” przed startem rakiety. Z inicjatywy Leya i dzięki pomocy finansowej reżysera filmu Fritza Langa, Oberth zbudował rakietę, która została wystrzelona podczas premiery filmu.

W 1930 VfR zakupiło działkę pod Berlinem przeznaczoną na eksperymenty z rakietami. Ley opisywał przeprowadzane próby dla prasy codziennej i zabiegał o fundusze na dalsze prace. Po przejęciu władzy przez nazistów i wprowadzeniu cenzury, Ley nie mógł dłużej swobodnie pisać o pracach nad rakietami. W 1935 razem z Rudolfem Schäferem Ley wyemigrował przez Francję i Anglię do USA.

W latach 1940–44 pracował jako redaktor ds. nauki w gazecie, a następnie jako inżynier w Washington Institute of Technology. W 1944 przyjął obywatelstwo amerykańskie. Po II wojnie światowej poświęcił się całkowicie propagowaniu lotów kosmicznych. W 1949 roku wydał książkę The Conquest of Space a w 1954 roku Engineers Dreams. Ponownie spotkał się z Wernherem von Braunem, z którym wspólnie publikował. W latach 1951–58 wydał serię książek dla dzieci poświęconych przygodom w kosmosie. Napisał również biografie Konrada Gesnera i Otto Hahna. Współpracował z wieloma czasopismami, wytwórniami filmowymi i programami telewizyjnymi, doradzał przedsiębiorstwom przemysłowym i NASA.

Zmarł 24 czerwca 1969, na kilka tygodni przed pierwszym lądowaniem człowieka na Księżycu.

Wybrane prace
Die Fahrt ins Weltall, 1926
Mars, der Kriegsplanet, 1927
Das Drachenbuch, 1927
Eiszeit, 1927
Konrad Gesner, 1929
Grundriß einer Geschichte der Rakete, 1932
Luftschutz-ABC, 1934
Vorstoß ins Weltall, 1949
Die Eroberung des Weltalls, 1952
Drachen, Riesen, seltsame Tiere von gestern und heute, 1953
Die Eroberung des Mondes, 1954 (razem z W. v. Braunem i F. L. Whipple'em)
Bernstein, Davidshirsch und Bambusbär, 1956
Die Erforschung des Mars, 1957 (razem z W. v. Braunem)
Pläne für die Welt von morgen, 1964



Linki zewnętrzne
