Jolanta Małgorzata Turczynowicz-Kieryłło, z pierwszego małżeństwa Turczynowicz-Kosmowska (ur. 4 sierpnia 1973 w Bydgoszczy) – polska szachistka i adwokat.

Biografia
Kariera szachowa
Pochodzi z rodziny o tradycjach szachowych i prawniczych. Jej matka, Lidia (z domu Fentzel) była w latach 1967 i 1969 dwukrotną mistrzynią Polski juniorek do 20 lat, natomiast ojciec – Edward – jest adwokatem, jak również szachistą i działaczem sportowym (był m.in. w latach 2003-2004 prezesem Kujawsko-Pomorskiego Związku Szachowego).

Na przełomie lat 80. i 90. XX wieku należała do ścisłej czołówki polskich juniorek. Wielokrotnie startowała w finałach mistrzostw kraju w różnych kategoriach wiekowych, zdobywając cztery medale: trzy srebrne (Wrocław 1988 – do 15 lat, Brzozów 1990 – do 19 lat i Limanowa 1991 – do 18 lat) oraz jeden brązowy (Częstochowa 1987 – do 15 lat). Była również wieloletnią członkinią kadry narodowej juniorek. Dwukrotnie (Katowice 1988, Miętne 1989) zdobyła brązowe medale drużynowych mistrzostw Polski w szachach błyskawicznych (oba w barwach klubu "Łączność" Bydgoszcz). Posiada tytuł kandydatki na mistrzynię krajową, który otrzymała w 1989 roku. Najwyższe notowanie na liście rankingowej FIDE osiągnęła 1 stycznia 1994 r., z wynikiem 2120 punktów zajmowała wówczas 29. miejsce wśród polskich szachistek. Obecnie jest zawodniczką nieaktywną.

Kariera zawodowa
W 1991 r. zakończyła karierę szachową, a następnie rozpoczęła studia prawnicze na Wydziale Prawa i Administracji Uniwersytetu Mikołaja Kopernika w Toruniu, które ukończyła w 1997 roku. W 2002 r. została absolwentką podyplomowego Studium Praw Człowieka i Prawa Europejskiego pod kierunkiem prof. dr hab. Tadeusza Jasudowicza. W latach 1998–2002 była członkinią bydgoskiej Rady Miejskiej, będąc jedną z najaktywniejszych radnych. W 2001 kandydowała z listy Akcji Wyborczej Solidarność Prawicy do Sejmu, zajmując wśród kandydatów tego ugrupowania IV miejsce, za Ryszardem Brejzą, Antonim Tokarczukiem oraz Janem Rulewskim.

Jest jednym z współzałożycieli kancelarii prawniczej T.de Virion, M.Bobrowicz, J.Turczynowicz-Kieryłło i Wspólnicy – Adwokaci i Radcy Prawni. W 2009 była obrońcą policjantów oskarżonych w sprawie zabójstwa Krzysztofa Olewnika. Pod koniec lipca 2009 w jej domu miała miejsce kradzież dokumentów w tej sprawie.



Linki zewnętrzne
