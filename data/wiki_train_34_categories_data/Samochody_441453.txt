Honda CRX (na niektórych rynkach Honda Civic CR-X) – mały samochód sportowy z napędem na przednie koła produkowany przez Honda Motor Company w latach 1983 - 1992.

Honda CRX I

Hondy CRX I o nazwie Ballade Sports pojawiła się na rynku w roku 1984 i była oparta na Hondzie Civic trzeciej generacji. 



CRX z założenia miał być samochodem sportowym klasy średniej, przeznaczonym głównie dla młodych klientów ceniących sobie sportową sylwetkę i osiągi. Produkcję pierwszej generacji zakończono w 1987 roku.

Silniki
SOHC 1.3 71 KM
SOHC 1.5i-12V 100 KM
DOHC 1.6i-16V 125 KM (D16ZC1)


Honda CRX II

Produkcja Hondy CRX II (Cyber CR-X) rozpoczęła się we wrześniu 1987 roku. Podobnie jak w przypadku poprzedniej wersji, inżynierowie Hondy bazowali na podzespołach (gł. mechanicznych) z Hondy Civic, tym razem czwartej generacji. Produkcja CRX-ów drugiej generacji została zakończona w 1992 roku.



Nowa wersja CRX-a oferowała nieco przestronniejsze wnętrze z wieloma udogodnieniami m.in. regulacją położenia koła kierownicy, nawiewem świeżego powietrza na twarz kierowcy przy jednoczesnej możliwości ustawienia ogrzewania na pozostałe części ciała oraz elektrycznie sterowane szyby i lusterka (opcja). 

Po 1991 roku samochód przeszedł facelifting. Dwukomorowe lampy przednie zostały zastąpione jednokomorowymi, zmieniono przedni oraz tylny zderzak, dodano obwódkę tylnych lamp, zwężono listwy boczne i poszerzono kierunkowskazy, pod którymi pojawiły się wloty powietrza. Wnętrze otrzymało nową, bardziej owalną deskę rozdzielczą, zmieniono zapalniczkę oraz tapicerkę foteli przednich.

Co ciekawe wersja VTEC (EE8) występowała tylko w wersji po liftingu, do tego wizualnie różniła się lotką tylną, zderzakiem przednim z kierunkowskazami zachodzącymi na boki, szerszymi reflektorami i maską, która zamiast charakterystycznego garba otrzymała wybrzuszenie w środkowej części wymuszone rozmiarem silnika B16A1.

Silniki
SOHC (D14A1: 91 KM), 
DOHC 16V: 
D16Z5: 126 KM,
D16A8: 127 KM,
D16A9: 132 KM,
DOHC VTEC 16V (B16A1: 150 KM)



Honda CRX III



Trzecia generacja Hondy CRX (CRX del Sol, w USA jako Honda Del Sol) pojawiła się w 1992 roku, i była produkowana do roku 1997. Auto było oparte na Hondzie Civic piątej generacji, jednak projektanci odeszli nieco od koncepcji poprzednich modeli CRX, tworząc tym razem 2-osobowy kabriolet, ze ściąganym dachem typu targa.

W Europie oferowano dwie wersje silnikowe modelu:
1,6 l SOHC VTEC 16V (125 KM), oznaczenie silnika D16Y8, D16Z6
1,6 l DOHC VTEC (160 KM). oznaczenie silnika B16A2













