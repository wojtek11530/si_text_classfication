Leon Suchorzewski (ur. 14 września 1894 w Niedźwiadnie, zm. 17 października 1970 w Warszawie) – polski rolnik – osadnik wojskowy, burmistrz Włodzimierza Wołyńskiego, działacz społeczny, poseł na Sejm IV kadencji (1935-1938) w II Rzeczypospolitej.

Życiorys
Ukończył Szkołę Handlową w Łomży i Wyższe Kursy Przemysłowo-Rolnicze w Warszawie. Uczył się również w czasie I wojny światowej w konspiracyjnej Wolnej Szkole Wojskowej.

Był członkiem POW i Związku Młodzieży Polskiej „Zet”. Służył w I Brygadzie Legionów Polskich. Był internowany w Szczypiornie i Łomży. W Wojsku Polskim pełnił służbę w 7 Pułku Ułanów Lubelskich. W czerwcu 1921 został zwolniony do rezerwy. Zweryfikowany w stopniu rotmistrza ze starszeństwem z 1 czerwca 1919. W 1934 zajmował 183. lokatę w korpusie oficerów rezerwowych kawalerii. Pozostawał na ewidencji Powiatowej Komendy Uzupełnień we Włodzimierzu. Posiadał przydział mobilizacyjny do 7 Pułku Ułanów Lubelskich w Mińsku Mazowieckim.

W latach 1924–1931 prowadził gospodarstwo rolne w osadzie wojskowej Kalinówka w powiecie włodzimierskim. Był członkiem Związku Osadników Wojskowych i organizacji spółdzielczych, prezesem Wołyńskiej Izby Rolniczej. W latach 1931–1934 pełnił funkcję wiceburmistrza, a od 1934 roku – burmistrza Włodzimierza Wołyńskiego. Był również od 1932 roku przewodniczącym tamtejszego Urzędu Rozjemczego, kierował Wołyńską Izbą Rolniczą. W latach 1935–1938 był prezesem Rady Wojewódzkiej Związku Osadników w Łucku.

W wyborach parlamentarnych w 1935 roku został wybrany posłem na Sejm IV kadencji (1935-1938) 119&nbsp;619 głosami z okręgu nr 57, obejmującego powiaty: kowelski, lubomelski i włodzimierski.

Po wybuchu II wojny światowej został, w stopniu majora rezerwy, komendantem wojennym Włodzimierza Wołyńskiego. Po wkroczeniu Armii Czerwonej do miasta 19 września, przedostał się pod okupację niemiecką, gdzie przez czas wojny był administratorem majątku Marii Lechnickiej w Bezeku.

Po wojnie pracował jako buchalter w banku w Lublinie. Następnie był księgowym w Centralnym Związku Plantatorów Przetwórczych Roślin Okopowych w Toruniu, w 1948–1950 – w tymże związku w Warszawie, pracował również w warszawskim „Argedzie”.

Odznaczenia
Krzyż Srebrny Orderu Virtuti Militari
Krzyż Niepodległości
Krzyż Walecznych – trzykrotnie
Krzyż Zasługi

Życie rodzinne
Leon Suchorzewski był synem Witolda (1857–1936, właściciela majątku Węgierskie) oraz Stefanii z domu Gołębiowskiej (1868–1937), jedynej córki właściciela majątku Niedźwiadna.

Miał czworo rodzeństwa:
Zofię (1892–1988), żonę generała dywizji Wojska Polskiego Stefana Dąb-Biernackiego
Felicję (1893–1986), żonę generała brygady Michała Pakosza; Felicja wiele lat spędziła w więzieniach PRL
Henryka (1896–1970), biologa
Tadeusza (1907–1973), inżyniera chemika.

Leon ożenił się 4 lutego 1924 roku z Aldoną Krzyżanowską (1897–1935) i miał z nią 2 synów:
Jarosława Leona (ur. w 1931), lekarza
Leszka Henryka (ur. w 1932), anglistę.

Po śmierci został pochowany 22 października 1970 roku na Cmentarzu Wawrzyszewskim w Warszawie.

Leon Suchorzewski był praprawnukiem Józefa Radzimińskiego, ostatniego wojewody gnieźnieńskiego.






















