
Karkonoski Park Narodowy, został utworzony 16 stycznia 1959 roku, jest jednym z 23 parków narodowych na terenie Polski. 

Park znajduje się w południowo-zachodniej części kraju przy granicy państwowej z Czechami. 

Zajmuje 5580 ha. Powierzchnia otuliny Parku wynosi 11 266 ha.

Historia
Przyrodnicze walory Karkonoszy, a więc ich budowa geologiczna, doskonale widoczne elementy rzeźby lodowcowej, świat roślinny i zwierzęcy sprawiły, że już w 1910 roku powstało w Karkonoszach stanowisko komisarza ochrony przyrody, a w roku 1927 powołano straż górską. W 1933 roku utworzono w nich pierwsze rezerwaty przyrody obejmujące kotły polodowcowe i wiele pomników przyrody, głównie skałek.

Po II wojnie światowej utrzymano część rezerwatów, później (w roku 1959) utworzono park narodowy o pow. 5562 ha.

W 1963 roku utworzono czeski Krkonošský národní park (KRNAP)''''' o powierzchni 38,5 tys. ha, z czego około 7,5 tys. ha znajduje się w rezerwatach. 

W 1992 roku Karkonoski Park Narodowy wraz z czeskim Krkonošským národním parkiem stał się częścią przygranicznego Rezerwatu Biosfery UNESCO Karkonosze/Krkonoše (MAB) o powierzchni ponad 60 tys. ha.





W dniu 10 września 2010 r. w Szklarskiej Porębie podczas konferencji „Georóżnorodność Karkonoszy dla rozwoju regionu”, organizowanej przez Karkonoskie Centrum Edukacji Ekologicznej Karkonoskiego Parku Narodowego, Główny Geolog Kraju Henryk Jacek Jezierski podpisał nadanie obszarowi Karkonoskiego Parku Narodowego wraz z otuliną, statusu Geoparku Krajowego.

Przyroda nieożywiona
W parku ochronie podlegają najcenniejsze przyrodniczo i najpiękniejsze krajobrazowo tereny: torfowiska wysokie, zarośla kosówki, gołoborza, kotły polodowcowe - wypełnione niekiedy stawami, zbiorowiska traworośli, ziołorośli, borówczysk.

Flora i fauna
W Parku występuje ponad tysiąc gatunków roślin oraz wiele gatunków zwierząt leśnych (ok. 40 gatunków ssaków, m.in. bobry, sarny, lisy oraz 16 gatunków nietoperzy). Ciekawostką Parku jest muflon introdukowany na początku XX wieku z Korsyki. Ponadto żyje tu 90 gatunków ptaków, między innymi 
włochatka, sóweczka, cietrzew, głuszec, drozd obrożny, płochacz halny.

Rośliny endemiczne:
skalnica bazaltowa - podgatunek skalnicy darniowej (Saxifraga moschata subs. basaltica)
dzwonek karkonoski (Campanula bohemica)
gnidosz sudecki (Pedicularis sudetica Willd.) -  gatunek rośliny zielnej z rodziny zarazowatych (Orobanchaceae).  
Poza obszarami ochrony ścisłej wyznaczono także rozległą na 11 265 ha strefę ochronną, która obejmuje niższą i wyższą strefę lasów. 

Lasy parku wykazują zróżnicowanie pionowe. W pasach dolnym i górnym (zwanych reglami) występują przede wszystkim świerki i buki oraz w mniejszej ilości: modrzewie, jawory, lipy, jarzębiny, jodły. Wyróżnia się tu również piętro kosodrzewiny, a powyżej sferę alpejskich roślin skalnych.

Turystyka
Wstęp na teren KPN jest płatny. Park posiada 112 km szlaków turystycznych pieszych, są także szlaki narciarskie, w tym 17 km nartostrad. Część szlaków pieszych udostępniono dla rowerzystów. W szczytowe partie prowadzą dwie kolejki liniowe, zimą zaś funkcjonuje 10 wyciągów dla narciarzy.  

Zobacz też
parki narodowe w Polsce, ochrona przyrody w Polsce, rezerwat biosfery
Karkonoskie Centrum Edukacji Ekologicznej
Muzeum Przyrodnicze Karkonoskiego Parku Narodowego



Bibliografia
Raj A.: Karkonoski Park Narodowy, Agencja Fotograficzno-Wydawnica Mazury na zlecenie KPN, 2008, ISBN 83-86565-32-2

Linki zewnętrzne

