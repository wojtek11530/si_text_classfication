
Buławinka czerwona (Claviceps purpurea) – gatunek grzybów należący do rodziny buławinkowatych (Clavicipitaceae).

Systematyka i nazewnictwo
Pozycja w klasyfikacji według Index Fungorum: Claviceps, Clavicipitaceae, Hypocreales, Hypocreomycetidae, Sordariomycetes, Pezizomycotina, Ascomycota, Fungi .

Po raz pierwszy takson ten opisał w 1823 E. F. Fries nadając mu nazwę Sphaera purpurea, do rodzaju Claviceps przeniósł go L. R. Tulasne w 1853. Synonimów ma około 20. Niektóre z nich:
Claviceps microcephala (Wallr.) Tul. 1853
Claviceps purpurea var. agropyri Tanda 1981
Claviceps purpurea var. purpurea (Fr.) Tul. 1853
Claviceps purpurea var. spartinae R.A. Duncan & J.F. White 2002
Cordyceps microcephala (Wallr.) Berk. & Broome
Cordyceps purpurea (Fr.) Berk.
Kentrosporium microcephalum Wallr
Pseudocenangium purpureum (Fr.) A. Knapp
Sclerotium clavus DC. 1815
Sphacelia segetum Lév. Paryż 1827
Sphaeria purpurea Fr. Lund 1823

Morfologia i rozmnażanie
Buławinka czerwona tworzy przetrwalniki (sklerocja) w postaci długich, purpurowoczarnych rożków (rogali) wyrastających z dojrzałych kłosów zbóż i traw (rzadziej). W okresie kwitnienia zarodniki buławinki dostają się na znamiona słupków roślin (głównie zbóż i traw).

Grzyb rozwija się wewnątrz słupka wypełniając go całkowicie splecioną masą strzępek tworzących podkładkę. Podkładka wytwarza na powierzchni masę konoidów, wytwarzając jednocześnie słodki sok przywabiający owady, które przenoszą konoida i rozprzestrzeniają grzyba. Gdy okres porażonej rośliny dobiega końca, podkładka powiększa się i otacza czarną twardą ścianką z mocno splecionych strzępek. W ten sposób powstają przetrwalniki zwane sklerotką (sporysz). W tym stadium grzyb zimuje. Na wiosnę z przetrwalnika wyrastają trzoneczki zakończone kulistymi głowami w których tworzą się otocznie z zarodnikami. Zarodniki wyrzucane są z worków w czasie kwitnienia zbóż i rozwijają się dalej jeśli trafią na słupek. 

Znaczenie
Grzyb ten jest pasożytem, sprawcą choroby zwanej sporyszem zbóż i traw. W przeszłości zakażenia zbóż buławinką czerwoną były przyczyną znacznych strat ekonomicznych i zatruć. Obecne metody uprawy praktycznie wyeliminowały tę chorobę.
Sporysz zawiera wiele alkaloidów – ergotaminę oraz aminokwasy – tyrozynę, tryptofan, histydynę, leucynę, kwas asparaginowy. Ergotamina – alkaloid sporyszu o budowie strukturalnej zbliżonej do amin biogennych (noradrenaliny, serotoniny i dopaminy), posiadający zdolność do wiązania się z ich receptorami. Powoduje skurcz mięśni gładkich macicy i naczyń krwionośnych. Otrzymuje się z niej kwas lizergowy, którego używa się do produkcji LSD.







