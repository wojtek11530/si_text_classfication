Adrian Edward Zieliński (ur. 28 marca 1989 w Nakle nad Notecią) – polski sztangista, mistrz olimpijski z Letnich Igrzysk Olimpijskich 2012 w podnoszeniu ciężarów w wadze do 85 kg, mistrz świata.

Ukończył I Liceum Ogólnokształcące im. Bolesława Krzywoustego w Nakle nad Notecią. Od początku swojej kariery reprezentuje barwy klubu Tarpan Mrocza. W 2009 został w kategorii juniorów mistrzem Europy i świata oraz zajął piąte miejsce w seniorskim czempionacie Starego Kontynentu. W 2010 roku zwyciężył w akademickich mistrzostwach globu i zdobył złoty medal mistrzostw świata w Antalyi w kategorii do 85 kilogramów. Rok później na mistrzostwach świata zdobył brązowy medal w dwuboju w kategorii do 85 kilogramów.

Największy sukces w karierze sportowej odniósł startując w igrzyskach olimpijskich w Londynie. Zwyciężył w rywalizacji do 85 kg uzyskując w dwuboju 385 kg (po rwaniu zajmował trzecie miejsce), tyle samo co Rosjanin Apti Auchadow, wygrywając masą ciała. Tuż przed turniejem Polski Związek Podnoszenia Ciężarów wszczął przeciwko niemu postępowanie dyscyplinarne z powodu złamania planu treningowego.

W 2009 roku dwukrotnie otrzymał ofertę przyjęcia niemieckiego obywatelstwa od tamtejszego związku podnoszenia ciężarów, jednak nie skorzystał z niej.

Jego młodszy brat Tomasz Zieliński również jest sztangistą.

Osiągnięcia


Odznaczenia
Krzyż Oficerski Orderu Odrodzenia Polski – 2013.
Złoty Krzyż Zasługi – 2010.



Bibliografia
na stronie Międzynarodowej Federacji Podnoszenia Ciężarów 
(pl.)









