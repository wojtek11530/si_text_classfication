Tytus, Romek i A'Tomek księga XV – piętnasty komiks z serii Tytus, Romek i A'Tomek o przygodach trzech przyjaciół Tytusa, Romka i A'Tomka. 

Autorem scenariusza i rysunków jest Henryk Jerzy Chmielewski. Album ten ukazał się w roku 1982 nakładem Młodzieżowej Agencji Wydawniczej. Komiks ten wydany jest w układzie poziomym. Potocznie księga ta ma opis - Tytus geologiem. 

Fabuła komiksu
Prof. T.Alent buduje nowy pojazd – wkrętacz i zaprasza Tytusa, Romka i A'Tomka do odbycia naukowej wyprawy w głąb ziemi. Przed wyruszeniem profesor szkoli załogę z zakresu podstaw geologii. W czasie wyprawy chłopcy odkrywają prehistoryczne zwierzę – kretana i trafiają na ślad legendarnej Atlantydy, którą zamieszkują żywe kryształy. Potem docierają do podziemnego państwa zamieszkałego przez krasnoludków, gdzie zostają zmniejszeni do ich wymiarów. Po tym procesie wyruszają wraz z krasnoludkami na powierzchnię ziemi, gdzie przeżywają wiele przygód. Po czym szczęśliwie wracają do państwa krasnoludków. W tym czasie krasnoludkowie rozbierają wkrętacza na części. Chłopcy uciekają z ich państwa w zmniejszonej postaci. Po powrocie do laboratorium profesora za pomocą rakietek zabranych krasnoludkom przywracają sobie właściwe wymiary.

Wydania
wydanie I     1982 - Młodzieżowa Agencja Wydawnicza, nakład: 150 000 egzemplarzy
wydanie II    1984 - Młodzieżowa Agencja Wydawnicza, nakład: 300 000 egzemplarzy
wydanie III   1990 - Agencja Wydawnicza Interster, nakład: 300 000 egzemplarzy
wydanie IV    2000 - Prószyński i S-ka, nakład: 50 000 egzemplarzy
wydanie V (wydanie zbiorowe jako Złota księga przygód V)    2004 - Prószyński i S-ka, nakład: 20 000 egzemplarzy
wydanie VI    2009 - Prószyński Media

Bibliografia
Henryk Jerzy Chmielewski: Tytus, Romek i A'Tomek księga XV. Warszawa: Młodzieżowa Agencja Wydawnicza, 1984, wydanie II





