Mieczysław Piechowski, według metryki urodzenia: Miecislaus von Piechowski (ur. 22 grudnia 1872 w Piechowicach koło Kościerzyny, zm. 28 października 1942 w obozie koncentracyjnym Stutthof) - dziennikarz polski i kaszubski.

Młodość
Pochodził z kaszubskiej rodziny szlacheckiej herbu Leliwa osiadłej w Piechowicach od 1 kwietnia 1324 r. Urodził się na "wybudowaniu" (część wsi) Szablewo, gdzie jego ojciec Józef posiadał 127. hektarowe gospodarstwo. Matką była Albertyna Rybińska. Ochrzczony został w ówczesnym kościele parafialnym we Wielu.

W latach 1886-1890 Piechowski był uczniem Collegium Marianum - progimnazjum biskupiego w Pelplinie, które wychowało wielu gorących orędowników polskości. Po jego ukończeniu pracował w redakcjach wielu polskich czasopism na Pomorzu.

Był uzdolniony plastycznie. Miał łagodny charakter, znany był ze swojej bezinteresowności.

Przebieg pracy zawodowej
1898-1914 - współpracownik "Gazety Grudziądzkiej" (z przerwami);
1903 - "Dziennik Grudziądzki"
1908 - redaktor odpowiedzialny dwóch zeszytów "Gryfa";
1911 - red. odpowiedzialny "Kuriera Narodowego" (wydawany w Małym Tarpnie, obecnie część Grudziądza);
1912 i 1919 - red. odpowiedzialny "Głosu Lubawskiego" (Lubawa);
1912-1913 - "Kraj";
1912-1913 - "Głos Ludu";
redagował również "Przyjaciela Dziatwy" - dodatek do "Gazety Grudziądzkiej" i "Dziennika Grudziadzkiego";
od 1920 - red. "Pomorzanina";
1921-1922 - red. naczelny Dziennika Chojnickiego;
od lutego 1922 - red. naczelny i odpowiedzialny Głosu Ludu (Czersk);
1925 - red. "Gazety Chojnickiej";
1928-1930 - red. "Gazety Tucholskiej";
1931 - red. "Głosu Drobnych Rolników i Osadników".

Członkostwo w organizacjach społecznych i partiach politycznych
Od 1904 r. - członek Towarzystwa Ludowego w Grudziądzu.
Od 1912 r. - członek Katolicko-Polskiej Partii Ludowej.
Członek PSL Piast, a następnie Stronnictwa Ludowego.

Represje pruskie i niemieckie
W okresie zaboru pruskiego był szykanowany przez władze i osoby prywatne procesami sądowymi, za rzekome przestępstwa prasowe, w tym np. opublikowanie w gazecie sprostowania w języku polskim a nie niemieckim (luty 1907). Przed pruskimi sądami stawał łącznie 14 razy jako "redaktor odpowiedzialny" różnych czasopism. Skazywano go na kary finansowe i areszt, był z tego powodu nazywany "redaktorem odsiadującym" ("sitzender Redakteur").

W kwietniu 1919 r. został uwięziony przez władze niemieckie za działalność niepodległościową.

W czasie okupacji jako znany polski działacz został przymusowo skierowany przez władze do zamiatania ulic w Czersku (w 1939 r. miał 67 lat).

15 czerwca 1942 r. - został aresztowany w Czersku przez Gestapo w odwecie za wykolejenie transportu kolejowego Wehrmachtu na trasie Berlin-Królewiec przez żołnierzy ruchu oporu z Polskiej Armii Powstania. Najpierw uwięziono go w Starogardzie, a następnie osadzono w obozie koncentracyjnym Stutthof (nr obozowy 14377), gdzie 28 października 1942 r. został zakatowany przez strażnika po tym, jak odmówił wykonania jego polecenia.

Rodzina
M. Piechowski 4 października 1925 poślubił w Nowym nad Wisłą Annę Kliczkowską (1884-1966), z którą miał córkę Jadwigę. Jadwiga miała syna Ryszarda Paczkowskiego i ma córkę Wiesławę ur.04.12.1956 r.z domu Paczkowska, obecnie Roratowska, mieszka w Warszawie. Wiesława ma dwie córki: Małgorzatę i Katarzynę.

Bibliografia
Zofia Kratochwil, Piechowski Mieczysław h. Leliwa (1872-1942)'', Słownik Biograficzny Pomorza Nadwiślańskiego, pod red. Stanisława Gierszewskiego, t. III (L-P), pod red. Zbigniewa Nowaka, Gdańsk: Gdańskie Towarzystwo Naukowe, Uniwersytet Gdański, 1997, s. 413-414, ISBN 83-905406-7-3.









