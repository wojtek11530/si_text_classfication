Łączna Góra (czes. Luční hora, niem. Hochwiesenberg, 1555 m n.p.m.) – wzniesienie w Sudetach Zachodnich, w czeskiej części pasma Karkonoszy, drugi pod względem wysokości szczyt Karkonoszy.

Położenie
Wzniesienie położone jest na południowy zachód od Śnieżki, w środkowej części wierzchowiny Karkonoszy, we wschodniej części Czeskiego Grzbietu.

Jest to najwyższe wzniesienie Czeskiego Grzbietu, położone na obszarze czeskiego Karkonoskiego Parku Narodowego, w szczytowej partii Karkonoszy. Stanowi część rezerwatu przyrody. Góra ma rozległy, kopulasty kształt i łagodne stoki, w całości porośnięte górskimi łąkami, zaroślami oraz kosodrzewiną. Zbocze południowo-zachodnie stromo opada do Długiego Dołu, zbocze północne łagodnie schodzi do Białej Łąki (Bílá louka). Na południowym wschodzie zbocze przechodzi do Modrego Dołu, zaś na wschodzie oddzielone jest przełęczą od Studziennej Góry (Studniční hora).

Turystyka
Ze szczytu góry roztacza się rozległa panorama na zachodnią i wschodnią część Karkonoszy oraz czeskie Podgórze Karkonoskie. Wierzchołek jednak nie jest dostępny dla turystów, nie prowadzi na niego żaden szlak turystyczny. Znakowanym szlakiem dojść można do Niebieskiej Przełęczy (czes. Modré sedlo). 

Zbocza południowo-zachodnie są zboczami lawinowymi i w okresie zimowym stwarzają poważne zagrożenie.


