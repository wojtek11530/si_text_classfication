Vasik Rajlich (ur. 1971 w Cleveland) – amerykański szachista, mistrz międzynarodowy, autor szachowego programu Rybka.

Biografia
Rodzice Rajlicha są Czechami, zaś on sam urodził się w Stanach Zjednoczonych, lecz wychował się w Pradze. Studiował w Stanach Zjednoczonych. W 2001 r. zwyciężył w cyklicznym turnieju First Saturday (edycja FS03 IM-A) w Budapeszcie. 19 sierpnia 2006 r. ożenił się z Iwetą Radziewicz, polską arcymistrzynią szachową. Radziewicz współpracowała z nim przy rozwoju Rybki jako główna testerka. Państwo Rajlich od sierpnia 2008 roku mieszkają w Polsce.

Najwyższy ranking w karierze osiągnął 1 stycznia 2002 r., z wynikiem 2384 punktów dzielił wówczas 83-84. miejsce wśród szachistów Stanów Zjednoczonych.

Dyskwalifikacja
W 2011 r. Międzynarodowa Federacja Gier Komputerowych (ang. International Computer Games Association – ICGA) przeprowadziła śledztwo, w którym zakwestionowano oryginalność oprogramowania Rybki (które miałoby być wzorowane na programach Crafty i Fruit), w wyniku czego programowi odebrano 4 tytuły mistrzowskie zdobyte w latach 2007–2010 (jak również inne tytuły), a Vasika Rajlicha zdyskwalifikowano dożywotnio od uczestnictwa w mistrzostwach świata programów komputerowych oraz jakichkolwiek zawodów organizowanych przez ICGA.



Bibliografia
Linki zewnętrzne
