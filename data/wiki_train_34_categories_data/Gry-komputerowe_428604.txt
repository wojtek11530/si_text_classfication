Airline Tycoon – seria gier komputerowych niemieckiej firmy Spellbound Entertainment. W każdej z części gracz wciela się w rolę menedżera linii lotniczej, do jego obowiązków należy m.in. planowanie lotów, kupowanie samolotów, dbanie o wizerunek firmy czy wynajmowanie ochrony samolotów. Gry z serii cechuje kolorowa, dwuwymiarowa grafika, duża dawka humoru oraz stosunkowo mały nacisk na dbałość o finanse czy statystykę.

Wydane dotychczas składniki serii
Airline Tycoon (1998)
Airline Tycoon First Class (2001), dodano nową kampanię (10 misji), możliwość transportu towarów oraz grę sieciową
Airline Tycoon Evolution (2002), dodano nową kampanię (10 misji), możliwość budowania własnych samolotów oraz ich zabezpieczania przed sabotażem
Airline Tycoon Deluxe (2003), dodano 20 nowych lotnisk oraz możliwość transportu towarów z zagranicznych oddziałów. Gra ukazała się tylko w Niemczech, w limitowanej serii 5000 sztuk
Każda z części jest samodzielna, nie wymaga do działania żadnej z poprzednich, a jednocześnie zawiera w sobie wszystkie możliwości poprzedniej wersji. W Polsce ukazały się tylko dwie z nich; Airline Tycoon (wydawca: CD Projekt) oraz Airline Tycoon Evolution (wydawca: Cenega Poland). Obie z nich były w pełni spolszczone. Wersję First Class w języku angielskim można było nabyć w 2003 roku wraz z polską edycją magazynu Gamestar.

Platformy
Początkowo wszystkie części Airline Tycoon zostały wydane początkowo tylko dla Microsoft Windows (nie ma możliwości uruchomienia ich za pomocą Wine bądź jego odmian). W 2004 roku firma Rune-soft (nazywająca się wówczas Epic-interactive) zapowiedziała, że pracuje nad przeniesieniem Airline Tycoon Deluxe na systemy GNU/Linux oraz Mac OS X (wcześniej ta sama firma przeniosła na te platformy inny produkt Spellbound, Robin Hood - The Legend of Sherwood). 11 listopada 2005 ukazało się Airline Tycoon Deluxe dla Mac OS X. 10 stycznia 2006 w internetowym sklepie Tux Games pojawiła się wersja dla systemu GNU/Linux. W przeciwieństwie do niektórych komercyjnych gier dla systemu GNU/Linux, posiadacze wersji dla Windows nie mogą użyć instalatora dla swojego systemu, lecz muszą zakupić całą grę przeniesioną dla swojej platformy.

Linki zewnętrzne
