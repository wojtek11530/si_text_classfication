

Hospicjum im. Ks. Eugeniusza Dutkiewicza SAC (dawniej Hospicjum Pallottinum) – powstała w 1983 r. w Gdańsku, z inicjatywy ks. Eugeniusza Dutkiewicza, organizacja zajmująca się opieką paliatywną.

Historia
Hospicjum im. Ks. Eugeniusza Dutkiewicza SAC w Gdańsku (dawniej: Hospicjum Pallottinum) powstało w 1983 roku z inicjatywy Kościoła, środowiska służby zdrowia Akademii Medycznej oraz wolontariuszy. Ruchowi założycielskiemu przewodniczył ks. Eugeniusz Dutkiewicz, pallotyn, jeden z twórców idei hospicjów w Polsce. W 1987 roku, za ogromne zasługi na rzecz opieki hospicyjnej, ks. Dutkiewicz został powołany przez Episkopat Polski na Krajowego Duszpasterza Hospicjów. 

Od momentu powstania, gdańskie hospicjum dynamicznie rozszerzało swoją działalność. W 1991 roku utworzony został Wojewódzki Ośrodek Opieki Paliatywnej i Hospicyjnej, który pomocą w zakresie medycyny paliatywnej otacza całe woj. pomorskie, jak również kieruje opieką hospicyjną w Gdańsku.
We wrześniu 2002 roku, po śmierci ks. Dutkiewicza, dyrektorem hospicjum został ks. pallotyn Piotr Krakowiak, który jeszcze tego samego roku został mianowany na Krajowego Duszpasterza Hospicjów.

W 2003 roku powstał dom hospicyjny, mający za zadanie niesienie pomocy najbardziej potrzebującym pacjentom. W czerwcu tego samego roku, w hospicjum otworzono pierwszy na Pomorzu hospicyjny oddział dla nieuleczalnie chorych dzieci i młodzieży. Z inicjatywy ks. Krakowiaka, w 2004 roku utworzona została Fundacja Hospicyjna, która prowadzi działalność charytatywną i edukacyjno-szkoleniową na terenie całej Polski, pozyskując fundusze dla ponad 100 polskich hospicjów.

W styczniu 2004 roku Hospicjum otrzymało nowy statut i przyjęło imię na cześć jego założyciela: Hospicjum im. Ks. Eugeniusza Dutkiewicza.

Świadczenia Hospicjum
Hospicjum Pallottinum oferuje dwa modele opieki paliatywnej ― hospicjum stacjonarne w domu hospicyjnym oraz hospicjum domowe, zapewniające pomoc specjalistyczną w miejscu zamieszkania pacjenta. Obie formy obejmują zarówno dorosłych, jak i dzieci. 

Pierwszy typ świadczeń przeznaczony jest dla osób w terminalnej fazie choroby, którym rodzina nie jest w stanie zapewnić stałej opieki. Dom hospicyjny dysponuje trzydziestoma łóżkami w salach z oddzielnym węzłem sanitarnym. Chorzy mają prawo przebywać w domu hospicyjnym przez dłuższy czas, ale istnieje również możliwość przyjęcia pacjenta na krótki okres ― do 10 dni.

Idea hospicjum domowego zakłada współpracę wielodyscyplinarnego zespołu z rodziną chorego. Ten model pomocy obejmuje wizyty personelu w domu pacjenta oraz zapewnia specjalistyczny sprzęt i materiały medyczne.

Niezależnie od modelu udzielanej opieki, hospicjum oferuje całodobową pomoc ― również w niedziele i święta. Hospicjum wykonuje również potrzebne badania laboratoryjne i aparaturowe. Do zespołu pracowników należą lekarze, pielęgniarki, terapeuci, rehabilitanci, pracownicy socjalni, duchowni oraz wolontariusze. Oddział dziecięcy hospicjum, poza usługami standardowymi, organizuje wraz z wolontariuszami gry i zabawy dla najmłodszych podopiecznych. 

Dodatkowe formy pomocy
Poza opieką paliatywno-hospicyjną działa także Akademia Walki z Rakiem, która oferuje zajęcia terapeutyczno-warsztatowe prowadzone przez trenera technik relaksacji. Celem terapii jest udzielenie wsparcia psychicznego w zmaganiu się ze stresem i stanami depresyjnymi, które często towarzyszą chorobie.

W domu hospicyjnym utworzono Poradnię Medycyny Paliatywnej i Leczenia Bólu, która powstała z myślą o chorych w terminalnym stadium choroby nowotworowej. Do poradni mogą zgłaszać się osoby z Gdańska i okolic, które zakończyły leczenie przyczynowe w szpitalu.

W ramach świadczeń domu hospicyjnego powstała również nowa inicjatywa ― grupy wsparcia dla osób w żałobie. Spotkania prowadzone przez terapeutę i mają na celu pomóc łatwiej znieść śmierć bliskiej osoby. W atmosferze zaufania uczestnicy zajęć wspólnie wspominają osoby zmarłe i dzielą się trudnymi doświadczeniami. 

Warto dodać, że w bolesnych dniach choroby swoich pacjentów, zespół hospicyjny stara się trwać przy nich i ich bliskich, niosąc ulgę w cierpieniu także poprzez wspólną modlitwę. Dlatego każdego dnia, w kaplicy hospicyjnej, odbywa się msza św. w intencji wszystkich chorych.

Wolontariat
Wolontariat medyczny
Podstawowym zadaniem gdańskiego hospicjum jest sprawowanie opieki paliatywnej nad chorymi w terminalnym okresie choroby. Profesjonalny zespół medyczny (tj. lekarze i pielęgniarki), silnie wspomagany przez duchownych i wolontariuszy, dąży do poprawy jakości życia pacjentów i ich rodzin w tym trudnym dla nich okresie. 
Wolontariusze medyczni niosą bezpośrednią pomoc chorym i ich rodzinom zarówno w hospicjum domowym, jak i hospicjum stacjonarnym.  Do ich podstawowych obowiązków należy m.in. pomoc przy pielęgnacji pacjenta, pomoc w drobnych pracach porządkowych oraz towarzyszenie choremu i jego bliskim. 

Wolontariat akcyjny
Gdańskie hospicjum, oprócz wolontariatu medycznego, prowadzi też wiele dodatkowych akcji (zarówno lokalnych, jak i ogólnokrajowych) mających na celu pomoc chorym i umierającym;  jak również działanie na rzecz szeroko pojętego propagowania idei hospitacyjnej w społeczeństwie.
	
Jedną z przykładowych akcji jest program WHAT (pełna nazwa to Wolontariat Hospicyjny jako narzędzie Akceptacji i nauka Tolerancji wśród więźniów), którego pionierem w Polsce było hospicjum ojca E. Dutkiewicza. Zgodnie z założeniami programu do wolontariatu mogą zgłaszać się więźniowie i przestępcy skazani za drobne przewinienia. Program działa od 2002 roku; został o nim nakręcony film pod tytułem To overcome prejudice.	

Pola Nadziei to kampania o wymiarze międzynarodowym, która została zapoczątkowana przez Fundację Marie Curie Cancer Care w Szkocji. W Polsce akcję zorganizowało po raz pierwszy Hospicjum w Krakowie w 1998 roku. W 2003 roku do akcji dołączyło Hospicjum im. Ks. Eugeniusza Dutkiewicza SAC w Gdańsku. Każdego roku, około 4 października, tysiące ludzi na całym świecie sadzi żonkile (pod szpitalami, urzędami, szkołami, etc.) na znak solidarności z osobami cierpiącymi na chorobę nowotworową. Wiosną, po ich zakwitnięciu, rozpoczyna się kampania mająca na celu zebranie funduszy na prowadzenie opieki hospicyjnej. Ubrani w żółte koszulki, wolontariusze kwestują na ulicach, w parkach, przed kościołami i w centrach handlowych na rzecz hospicjów. W podziękowaniu za datek dla hospicjum, darczyńcy otrzymują kwiat żonkila- symbol nadziei. Zbiórce funduszy towarzyszą różne wydarzenia artystyczne (np. koncerty). Oprócz pozyskania środków pieniężnych na potrzeby hospicjów, akcja Pola Nadziei ma na celu promowanie idei opieki hospicyjnej, informowanie społeczeństwa o działalności hospicjum i jego roli, a także uwrażliwianie na potrzeby osób terminalnie chorych.

Akcja Paczka od Serca jest organizowana każdego roku w grudniu i ma na celu pomoc najmłodszym wśród chorych. W ramach akcji odbywa się licytacja paczek przygotowanych przez znane osobistości ze świata mediów, filmu, muzyki i sportu. 

Akcja Zostań Gdańskim Aniołem odbywała się podczas 749. Jarmarku św. Dominika. Uczestnicy akcji, przebrani za anioły, wzięli udział w paradzie rozpoczynającej jarmark, jak również organizowali dodatkowe atrakcje dla widzów i chorych z gdańskiego hospicjum. Akcja miała na celu uświadomienie ludzi o wadze pomocy innym i zwrócenie ich uwagi na cierpienie drugiego człowieka.




Linki zewnętrzne
