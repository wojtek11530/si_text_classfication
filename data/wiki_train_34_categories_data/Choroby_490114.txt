Kamica ślinianek (łac. sialolithiasis) - choroba polegająca na tworzeniu się w wyniku zaburzeń w wytwarzaniu śliny złogów (tzw "kamieni") w obrębie ślinianki.

Epidemiologia
Mężczyźni chorują dwukrotnie częściej niż kobiety. Chorują najczęściej osoby powyżej 40. roku życia.
W około 85% przypadków jest to ślinianka podżuchwowa, zwykle jednostronnie. Wynika to z uwarunkowań anatomicznych – przewód wyprowadzający ślinianki podżuchwowej zagina się ku górze pod kątem prostym.

Kamica ślinianek, może być elementem zespołu, w którym zwiększona jest tendencja do odkładania złogów: kamica ślinianek, kamica żółciowa, kamica nerkowa.

Kamienie ślinowe mogą przybierać różne kształty i rozmiary (nawet do kilkunastu milimetrów), które zależą od składu chemicznego i umiejscowienia.

Patogeneza
Przyczyny powstawania nie zostały jeszcze do końca poznane. Prawdopodobnie są one związane z poziomem elektrolitów w organizmie oraz z dietą.

Kamienie powstają wokół inicjujących ognisk organicznych (nidus) składających się głównie ze zmienionego śluzu, złuszczonych komórek nabłonka, białka i mikroorganizmów. Wokół tego jądra krystalizują warstwowo fosforany i/lub węglany wapnia, tworząc żółto-białe okrągłe lub owalne kamienie.

Skład kamieni śliniankowych
fosforan wapnia  (75,97%)
fosforan magnezu (3,77%)
węglan wapnia (3.2%)
związki organiczne .

Objawy
Objawy są niespecyficzne – ból (kolka ślinowa, występuje głównie podczas jedzenia i poruszania językiem), niedrożność przewodów, czasem powiększenie ślinianki. Bywa, że jest wyczuwalny jeden lub więcej kamieni. Może też przebiegać bezobjawowo.

Możliwe są zaostrzenia w postaci ropnego zapalenia (stany ropne), w tym przypadku ślinianka jest obrzęknięta i bolesna, także podczas palpacji. Mogą wystąpić takie zmiany reaktywne jak odczyn zapalny, metaplazja płaskonabłonkowa lub śluzowa, poszerzenie przewodów odprowadzających. Choroba może prowadzić nawet do całkowitego zniszczenia miąższu a dalej do martwicy i zwłóknienia.

Rozpoznanie
Diagnostyka opiera się na badaniu RTG (sialografia), USG, TK. Stosuje się również zgłębnikowanie przewodu ślinianki. W przypadku dużych kamieni czasem można je wykryć palpacyjnie.

Profilaktyka i leczenie
Leczenie polega na usunięciu kamienia z przewodu ślinianki. Powoduje to natychmiastowe ustąpienie dolegliwości bólowych. W przypadkach, gdy złogi są liczne wykonuje się całkowite usunięcie (resekcja) gruczołu ślinowego.

Nie istnieją szczególne sposoby zapobiegania kamieniom ślinowym.



Linki zewnętrzne

