Kadra 9 Batalionu Pancernego - pododdział broni pancernej Wojska Polskiego II RP.

Historia batalionu
Jednostka powstała w 1935, w wyniku przeformowania Kadry 2 Dywizjonu Samochodowego w Lublinie. Stacjonowała na terenie Okręgu Korpusu Nr II i podlegała dowódcy 2 Grupy Pancernej. Komendantem kadry był ppłk Józef Wacław Rokicki.

Kadra 9 bpanc. była oddziałem mobilizującym. Po sformowaniu pododdziałów przewidzianych planem mobilizacyjnym ulegała likwidacji.

Według stanu z 15 lipca 1939 na wyposażeniu jednostki znajdowało się 99 samochodów ciężarowych, 21 samochodów specjalnych, 10 samochodów osobowych i 23 motocykle.

W 1939 kadra zmobilizowała
W mobilizacji alarmowej, w grupie jednostek oznaczonych kolorem czarnym dla Korpusu Interwencyjnego (w nawiasach podano markę samochodów):
Kolumnę Samochodów Ciężarowych Typ I Nr 251 (Fiat 621)
Kolumnę Samochodów Ciężarowych Typ II  Nr 252 (Berliet)
Kolumnę Samochodów Sanitarnych Typ I Nr 201 (Fiat 621)
Kolumnę Samochodów Sanitarnych PCK Typ Nr 203
W I rzucie mobilizacji powszechnej:
Kolumnę Samochodów Ciężarowych w Kraju Nr 2 (do dyspozycji dowódcy OK II)
Kolumnę Samochodów Ciężarowych i Osobowych w Kraju Nr 21 (do dyspozycji dowódcy OK II)
Kolumnę Samochodów Ciężarowych Typ I Nr 253 (Fiat 621)
Kolumnę Samochodów Sanitarnych PCK Typ Nr 202 (Fiat 621)
W II rzucie mobilizacji powszechnej:
Ośrodek Zapasowy Broni Pancernych Typ II Nr 2

Według Rajmunda Szubańskiego Kolumny Samochodów Ciężarowych Nr 251 i 252 oraz Kolumny Samochodów Sanitarnych Nr 201 i 202 podporządkowane zostały dowódcy broni pancernej Armii "Modlin". Kolumna Samochodów Ciężarowych Nr 253 przydzielona zostać miała do Armii "Poznań".

Odznaka pamiątkowa
Stylizowany srebrny orzeł trzymający w szponach trójkątny, emaliowany proporczyk ''(lewa strona czarna, prawa pomarańczowa)''.  Wzór odznaki zatwierdzony został Dz.Rozk.MSWoj. nr 7 poz.68  z 31 maja 1938. Autorami projektu odznaki byli Wacław Bejgrowicz i Aleksander Mańka-Jarzębowski. Odznaki wykonywane były jedynie w wersji emaliowanej.



Bibliografia
Eugeniusz Kozłowski, Wojsko Polskie 1936-1939. Próby modernizacji i rozbudowy, Wydawnictwo MON, Warszawa 1964, wyd. I.
Piotr Zarzycki, Plan mobilizacyjny „W”, Wykaz oddziałów mobilizowanych na wypadek wojny, Pruszków 1995, ISBN 83-85621-87-3.
Piotr Stawecki, Wojsko Marszałka Józefa Piłsudskiego 12 V 1926 - 12 V 1935'', Oficyna Wydawnicza „Rytm”, Warszawa 2004, ISBN 83-7399-078-X, s. 171-172.





