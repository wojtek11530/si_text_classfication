Irena Rybczyńska-Holland (ur. 20 kwietnia 1925 w Łucku) - polska dziennikarka i publicystka.

Życiorys
W 1945 była nauczycielką szkoły w Budziszewicach. 

Przez dwa lata, do 1947  pracowała w Naczelnym Komitecie Wykonawczym Stronnictwa Ludowego. W latach 1946-1950 studiowała na Wydziale Dziennikarskim Akademii Nauk Politycznych, ponadto na Wydziale Filologicznym Uniwersytetu Warszawskiego (filozofia; nieukończone). Uczęszczała na seminarium prof. Władysława Tatarkiewicza. W marcu 1950 była w gronie ośmiu studentów, członków PZPR, którzy wystąpili z listem otwartym atakującym go, protestując przeciwko dopuszczaniu na prowadzonym przez niego seminarium do czysto politycznych wystąpień o charakterze wyraźnie wrogim budującej socjalizm Polsce. List przyczynił się do odsunięcia Tatarkiewicza od prowadzenia zajęć na uczelni.

W tym czasie była też redaktor naczelną pisma "Wolna Wiciowa Gromada". W 1948 była redaktor naczelną "Nowej Wsi" (potem pracowała tam również od 1950 do marca 1968). W latach 1949-1950 w redakcji oświatowej Polskiego Radia. Od 1968 do 1973 pracowała w miesięczniku "Ty i Ja". W latach 1973-1980 w miesięczniku "Magazyn Rodzinny". W 1981 współuczestniczyła w zakładaniu Komitetu Ochrony Praw Dziecka.

Członek Związku Zawodowego Dziennikarzy RP (1950-1951) i Stowarzyszenia Dziennikarzy Polskich (od 1951).

Życie prywatne
Jej pierwszym mężem był Henryk Holland (z którym ma dwie córki: Agnieszkę Holland i Magdalenę Łazarkiewicz), drugim - Stanisław Brodzki.

Mieszka w Warszawie.

Odznaczenia i wyróżnienia
Krzyż Kawalerski Orderu Odrodzenia Polski
Warszawski Krzyż Powstańczy
Medal Sprawiedliwy wśród Narodów Świata

Twórczość
Jak być kochaną babcią (Warta 1976, 1977, Wydawnictwo Jacek Santorski 1994, ISBN 83-85386-72-6)
Jak sobie radzić z małym dzieckiem (wespół z Marią Vorbrodt; Nasza Księgarnia 1984, ISBN 83-10-0363-0-X; 1988, ISBN 83-10086-30-X)
Jak kochać córkę?'' (posłowie Agnieszka Holland; Skorpion 1995, ISBN 83-86466-04-9)





 





