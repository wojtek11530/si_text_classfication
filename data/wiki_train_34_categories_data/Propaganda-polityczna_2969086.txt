Upadek Berlina (org. Падение Берлина) – radziecki, dwuczęściowy film wojenny z 1949 roku w reż. Michaiła Cziaureliego. 

Opis fabuły == 
Lato 1941 roku. Spokojne życie obywateli Związku Radzieckiego pod przywództwem Stalina przerywa niespodziewany najazd armii Hitlera. Prące szybko do przodu niemieckie oddziały, paląc i mordując, po trzech miesiącach docierają do Moskwy. Jednak w momencie gdy Hitler w Berlinie przyjmuje gratulacje z okazji zwycięstwa nad bolszewizmem od ambasadorów państw imperialistycznych (w tym również od Watykanu) Rosjanie odpierają ofensywę. Po konsultacji z Evą Braun Hitler postanawia uderzyć na południe, by pod miastem noszącym imię Stalina (Stalingradem) ostatecznie pokonać swojego wroga. Wszystkie wojskowe działania Hitlera na wschodzie są po cichu wspierane przez brytyjskie kręgi przemysłowe, które zaopatrują go w strategiczne surowce. Pod Stalingradem armia Hitlera ponosi jednak druzgocącą klęskę, a Armia Czerwona przechodzi do kontrofensywy w wyniku której dochodzi aż do Wisły. Sojusznicy spotykają się na konferencji w Jałcie, gdzie zdecydowana postawa Stalina, po mimo nieprzychylności Roosevelta, a zwłaszcza Churchilla, przesądza o dalszym biegu wojny – ofensywie na Berlin i nowym kształcie powojennej Europy. 

Wkrótce Stalin przedstawia swoim generałom plan operacji berlińskiej. Potężne armie Żukowa i Rokossowskiego forsują Odrę i po ciężkich walkach docierają do stolicy III Rzeszy. Tam, na wpół obłąkany Hitler, zdradzony przez najbliższych współtowarzyszy (Göringa i Himmlera), pojmując przedtem Evę Braun za żonę, popełnia wraz z nią samobójstwo zażywając truciznę. Odziały radzieckie po ciężkich bojach w mieście zdobywają Reichstag, a III Rzesza ogłasza bezwarunkową kapitulację. Do upojonych zwycięstwem żołnierzy radzieckich, witany przez nich entuzjastycznie, przylatuje sam towarzysz Stalin. 

W "historyczną" fabułę filmu wplecione są osobiste przeżycia odlewnika-przodownika pracy, a później sierżanta Armii Czerwonej Iwanowa, który przechodzi cały szlak bojowy od Stalingradu do Berlina. Tam natrafia na swoją ukochaną Nataszę, z którą został rozdzielony w pierwszych daniach wojny i która przebywała w obozie koncentracyjnym pod Berlinem.   

Obsada aktorska
Michaił Giełowin — Stalin 
Aleksiej Gribow – Woroszyłow 
Nikołaj Ryżow – Kaganowicz
Aleksandr Chanow – Beria 
Gawriił Biełow – Kalinin 
Maksym Sztrauch – Mołotow 
Ruben Simonow – Mikojan 
Fiodor Błażewicz – Żukow 
Andriej Abrikosow – Antonow 
Konstantin Batraszewicz – Sokołowski 
Siergiej Blinnikow – Koniew 
Boris Liwanow – Rokossowski 
Władimir Lubimow – Wasilewski 
Boris Tienin – Czujkow 
Michaił Sidorkin – Sztiemienko 
Oleg Freilich – Roosevelt 
Wiktor Stanicyn – Churchill 
Władimir Sawieliew – Hitler 
Maria Nowakowa – Eva Braun 
Jan Wierich – Göring  
Nikołaj Pietrukin – Goebbels
Władimir Kenigson – Krebs 
Nikołaj Płotnikow – Brauchitsch 
Włądimir Pokrowski – Jodl 
Dmitrij Dubow – Jegorow 
Gieorgij Tatiszwili – Kantarija 
Boris Andriejew – Iwanow
Maria Kowaliowa – Natasza
i inni. 

O filmie
Jest to epicka epopeja filmowa zrealizowana przez czołowego apologetę Stalina, gruzińskiego z pochodzenia reżysera Michaiła Cziaureliego, budująca kult jednostki "genialnego wodza narodu" i stratega. Obraz powstał z myślą o piątej rocznicy zwycięstwa nad faszyzmem. Stalin osobiście nadzorował produkcję filmu: zatwierdził jego scenariusz, obsadę aktorską oraz budżet. 

Po śmierci "wodza" film został zdjęty z ekranów (po mimo dość dużej widowni – w 1950 roku obejrzało go ponad 38 mln. widzów) i nie był emitowany aż do upadku Związku Radzieckiego. Po 1990 był kilkakrotnie pokazywany w różnych rosyjskich stacjach telewizyjnych (min. RTR, NTV), na ogół z okazji Dnia Zwycięstwa, rocznicy ataku Niemiec na ZSRR lub w cyklach poświęconych historii kina. W 2000 roku film ukazał się na płycie DVD.  

Ciekawostki
Z okazji premiery filmu Anna Achmatowa napisała o nim krótki wiersz. 
Sceny z walk w Berlinie kręcone były w autentycznych plenerach stolicy Niemiec w zaledwie cztery lata po zakończeniu walk. 



Bibliografia
Linki zewnętrzne
(ros.)
