Klorazepan (syn. Klorazepat, łac. Clorazepatum) – organiczny związek chemiczny z grupy benzodiazepin, pochodnych 1,4-benzodiazepiny. W formie soli dwupotasowej stosowany jako psychotropowy lek benzodiazepinowy.

Działanie
Klorazepan działa przeciwlękowo, znosi uczucie zagrożenia, w większych dawkach uspokajająco i nasennie, ma także działanie przeciwdrgawkowe 

Działania niepożądane
Lek może powodować uzależnienia. Po dłuższym przyjmowaniu nagłe odstawienie powoduje wystąpienie zespołu abstynencyjnego, który objawia się odbiciem działania leku czyli niepokojem, drażliwością i zaburzeniami snu. Lek obniża sprawność psychofizyczną (pod wpływem leku nie wolno prowadzić pojazdów mechanicznych). Lek powoduje senność, uczucie znużenia, niepamięć następcza.

Przeciwwskazania
Leku nie wolno podawać pacjentom cierpiącym na jaskrę.
Pacjenci cierpiący na niewydolność wątroby, myasthenia gravis, zespół bezdechu sennego powinni powiadomić o tym lekarza przed rozpoczęciem kuracji. Nie jest zalecany u dzieci poniżej 12 roku życia.

Zastosowania
Klorazepan stosuje się w stanach lęku, niepokoju, napięcia nerwowego, łagodzenia objawów odstawiennych w alkoholizmie, jako lek wspomagający (jednak o stosunkowo słabym działaniu przeciwdrgawkowym) w różnych postaciach padaczki. Jest także stosowany w leczeniu objawowym podczas detoksykacji opioidowej.

Interakcje
Leki przeciwhistaminowe, przeciwdepresyjne, narkotyczne środki przeciwbólowe - opioidy, psycholeptyczne oraz barbiturany, etanol, sok grejpfrutowy i winogronowy powodują nasilenie działania klorazepanu. Jednoczesne stosowanie klorazepanu z preparatami zawierającymi digoksynę może doprowadzić do nasilenia działania tej drugiej.

Dawkowanie
Dawka jest ustalana przez lekarza. Czas leczenia nie powinien być dłuższy niż 4 tygodnie. Najczęściej są to dawki 15&nbsp;mg w dawce jednorazowej raz na dobę, maksymalna dawka dobowa to 90&nbsp;mg.

Preparaty
Tranxene (kapsułki 5&nbsp;mg i 10&nbsp;mg).
Tranxene (fiolka z liofilizatem pro iniectione  20, 50, 100&nbsp;mg)
Cloranxen (tabletki 5&nbsp;mg i 10&nbsp;mg).

Przypisy


Bibliografia
