Izotiocyjanian allilu - organiczny związek chemiczny, ester kwasu izotiocyjanowego i propenolu, odpowiedzialny m.in. za ostry smak musztard, wasabi, czy chrzanu. Bezbarwna lub jasnożółta ciecz, słabo rozpuszczalna w wodzie, doskonale rozpuszczalna w większości rozpuszczalników organicznych.

Związek ten powstaje w wyniku reakcji chemicznej wyłącznie w środowisku obojętnym  (np. z wodą, octem, podczas żucia rośliny) pomiędzy enzymem mirozynazą, a glukozynolanem (glikozydem) synigryną. Reakcję tę przedstawia poniższe równanie:

CH2=CH-CH2-C(S-Glc)=N-O-SO3K + H2O → CH2=CH-CH2-N=C=S + Glc-OH + KHSO4

(Glc oznacza resztę glukozy)



Zgodnie z tą reakcją mszyce potrafią bronić się przed napaścią drapieżników takich, jak np. biedronki. Jednak osobnik atakujący bronią chemiczną, jaką jest izotiocyjanian allilu, ginie razem z drapieżcą. Jest to jedyny znany wśród zwierząt przykład zamachowców-samobójców. Podczas badań nad mszycami, których dieta była bogata w glukozynolany, i tymi, które nie dysponowały takim pożywieniem, zaobserwowano, że te pierwsze przetrwały dłużej od drugich w niekorzystnym środowisku.

Zastosowanie
Izotiocyjanian allilu służy do ochrony roślin przeciwko zwierzętom roślinożernym, mimo że w stanie czystym sam może być dla nich szkodliwy. Z tego względu jest przechowywany pod postacią nieszkodliwego glukozynolanu z dala od myrozynazy. Kiedy zwierzę zjada roślinę, związek zostaje uwolniony i doprowadza je do repulsji.

Związek ten można też uzyskać w procesie destylacji termicznej, w wyniku której otrzymuje się w ok. 92% czysty olejek gorczyczny. Ten z kolei w małych ilościach jest używany głównie jako przyprawa dla wielu rodzajów jedzenia.

Metoda syntetycznego otrzymywania izotiocyjanianu allilu polega na reakcji jodku allilu z rodankiem potasu. Produkt tej reakcji jest często nazywany syntetycznym olejkiem gorczycznym i stosuje się go jako insektycyd, repulsant roślinożerców, składnik trujący denaturatu oraz środek miejscowo znieczulający. Posiada właściwości antybakteryjne, dodatkowo może chronić przed nadmiernym rozrostem roślin.



Zobacz też
Alkaloidy:
piperyna - nadaje ostrość czarnemu pieprzowi,
kapsaicyna - nadaje ostrość papryce chili.
Fitoncyd:
allicyna - substancja zapachowa o właściwościach antybakteryjnych zawarta m.in. w cebuli i czosnku,
izocyjaniany.








