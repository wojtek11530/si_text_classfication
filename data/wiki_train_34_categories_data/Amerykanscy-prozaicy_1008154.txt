Robert Bloch (ur. 5 kwietnia 1917 w Chicago, zm. 23 września 1994 w Los Angeles) – amerykański pisarz, twórca kryminałów, horrorów i fantastyki.

Jako piętnastoletni chłopiec nawiązał korespondencję ze starszym od siebie o blisko trzydzieści lat H.P. Lovecraftem. Niedługo potem zaczął sam pisać niesamowite opowiadania, początkowo pozostając pod silnym wpływem Lovecrafta, później oscylując coraz wyraźniej w kierunku sensacyjnej science fiction i realistycznego thrillera.
Karierę pisarską rozpoczynał od opowiadań publikowanych w magazynach Weird Tales, Fantastic Adventures i Unknown. Łącznie napisał kilkaset opowiadań i przeszło 20 powieści. Na podstawie jednej z nich – Psychozy – wydanej w 1959 roku – powstał film fabularny w reżyserii Alfreda Hitchcocka. Bloch stał się stałym dostawcą pomysłów do "dreszczowych" seriali telewizyjnych i filmów grozy (np. znany również w Polsce film Dom wampirów (House That Dripped Blood, 1971)

Bibliografia
Peter Haining, The Fantastic Pulps. Victor Gollancz Ltd., 1975 ISBN 0-575-02000-8.
Marek Wydmuch, Gra ze strachem. Warszawa: Czytelnik, 1975.











