Howard Phillips Lovecraft (ur. 20 sierpnia 1890 w Providence, zm. 15 marca 1937 w Providence w stanie Rhode Island) – pisarz amerykański, autor fantasy i opowieści grozy (weird fiction), składających się na tzw. mitologię Cthulhu. Jest jednym z prekursorów fantastyki naukowej, opowiadania utrzymane w tej konwencji wprowadzają znaczną część istot znanych z jego mitologii (zwanej potocznie „mitologią Lovecrafta” lub „mitologią Cthulhu”).

Biografia

Młodość
Lovecraft urodził się 20 sierpnia 1890 roku w domu nr 194 na Angell Street w Providence. Był jedynym potomkiem Winfielda Scotta Lovecrafta, komiwojażera, sprzedającego kamienie szlachetne i Sary Susan Lovecraft (de domo Phillips). Jego rodzice pobrali się, mając po trzydzieści lat.
 
Kiedy Lovecraft miał trzy lata, jego ojciec podczas spotkania służbowego w chicagowskim hotelu popadł w głęboką psychozę. Po niedługim czasie senior powrócił do Providence. Na miejscu został skierowany do lokalnego szpitala, gdzie pozostał aż do swojej śmierci w 1898 roku. Młody Lovecraft przez całe swoje życie podtrzymywał, że jego ojciec zmarł w wyniku powikłań po wycieńczeniu psychicznym. Naukowcy przypuszczają, że zgon Winfielda Scotta Lovecrafta był wynikiem paraliżu ciała po zarażeniu się kiłą. Historycy zajmujący się badaniem przeszłości H.P. Lovecrafta nie wiedzą, czy kiedykolwiek miał on pojęcie o rzeczywistych problemach zdrowotnych swojego ojca.
 
Po hospitalizacji ojca Lovecraft był wychowywany przez swoją matkę, dwie ciotki (Lillian Delorę Phillips i Annie Emeline Phillips), oraz dziadka, Whipple'a Van Burena - amerykańskiego biznesmena. W piątkę zamieszkiwali rodzinny dom w Providence.

Lovecraft był genialnym dzieckiem. Mając trzy lata potrafił recytować poezję, w wieku sześciu lat zaczął pisać wiersze. Dziadek zachęcał go do lektury, a ponadto wprowadził do świata grozy opowiadając mu własne historie. 

W młodości Lovecraft często chorował. Ze względu na jego niestabilny stan zdrowia nie uczęszczał do szkoły aż do ukończenia ósmego roku życia. Rok później został wydalony z placówki edukacyjnej. W tym okresie intensywnie czytał, poznawał świat nauk ścisłych, a także łacinę i historię rzymską. W 1899 r. zaczął wydawać amatorskie czasopismo „The Scientific Gazette”, które powielał domowym sposobem. W następnych latach wydał w tej samej formie serię naukowych publikacji dotyczących fizyki, chemii i astronomii, a także biografie wybitnych postaci z historii starożytnego Rzymu. Przetłumaczył też część „Przemian” Owidiusza. W 1903 r. powrócił do szkoły. Dostał się do Hope High School w stanie Rhode Island.

Począwszy od wczesnych lat życia, Lovecraft uważał, że cierpi na parasomnię. W czasie drzemki myślał, że jest atakowany przez wychudzone zmory nocne. Wiele jego późniejszych prac było bezpośrednio inspirowanych problemami ze snem.

Śmierć dziadka w 1904 roku, odcisnęła na Lovecrafcie ogromne piętno. Niewłaściwe zarządzanie spuścizną Whipple'a Van Burena, doprowadziło do bankructwa jego rodzinę, która zmuszona została do zamieszkania w mniejszym domu, znajdującym się na Angell Street nr 598.
 
W 1908 roku, tuż przed egzaminem dojrzałości, Lovecraft przeszedł załamanie nerwowe, w wyniku którego nie mógł stawić się na testach maturalnych. Wiele wskazuje na to, że nie potrafił opanować trudnych zagadnień matematycznych, które musiał przyswoić, aby dostać się na uniwersytet na wymarzony kierunek (astronomię lub chemię), dlatego nie pojawił się w wyznaczonym terminie w szkole.

Za młodu Lovecraft napisał kilka powieści, jednakże od 1908 do 1913 roku zajmował się głównie pisaniem poezji. W tym czasie prowadził pustelnicze życie. Nie utrzymywał kontaktu z nikim, prócz matki. Wszystko zmieniło się w chwili gdy napisał list do redakcji gazety „The Argosy”, w którym wyraził swoją dezaprobatę dla pozbawionej smaku historii miłosnej Freda Jacksona. Debatą pisarzy zainteresował się ówczesny prezes United Amateur Press Association, Edward F. Daas, który osobiście zaprosił Lovecrafta do swojej organizacji w 1914 roku.

Włączenie się w prace organizacji zrzeszającej dziennikarzy amatorów (UAPA) zapoczątkowało nowy rozdział w życiu młodego pisarza. W 1917 roku w odpowiedzi na korespondencję czytelników, Lovecraft postanowił wznowić pisanie dzieł fantastycznych. Dopracował opowiadania „Grobowiec” i „Dagon”. Ta ostatnia była jego pierwszą, w pełni profesjonalną pracą, która została opublikowana w gazetach „The Vagrant” i „Weird Tales”. 

Samotnik z Providence czynnie korespondował ze swoimi czytelnikami i poważanymi ludźmi sztuki ze sceny krajowej. Wśród korespondentów Lovecrafta można wyróżnić Roberta Blocha, Clarka Ashtona Smitha, czy Roberta E. Howarda.

W 1919 roku matka Lovecrafta została wysłana do szpitala w Providence, z którego korespondowała z synem, aż do swojej śmierci, 24 maja 1921 roku, na skutek powikłań po operacji pęcherzyka żółciowego.

Małżeństwo i epizodyczne życie w Nowym Jorku
Kilka tygodni po śmierci matki Lovecraft uczestniczył w konwencji dziennikarzy-amatorów, która odbywała się w Bostonie, (Massachusetts). Tam spotkał Sonię Greene, swoją przyszłą żonę. Sonia urodziła się w 1883 roku w żydowskiej rodzinie na Ukrainie. Pobrali się w 1924 roku. Tuż po zaręczynach Lovecraft wprowadził się do jej domu na Brooklynie. Ciotki pisarza mogły być niezadowolone z faktu, że związał się handlarką (Greene specjalizowała się w sprzedawaniu kapeluszy).

Początkowo Lovecraft był zadowolony z życia w Nowym Jorku, jednak niedługo potem małżeństwo zaczęło popadać w problemy finansowe. Sonia straciła sklep i zachorowała. Howard Phillips nie mógł znaleźć pracy. Wcześniej odrzucił propozycję objęcia stanowiska redaktora naczelnego magazynu „Weird Tales”. Dorywczo dorabiał poprawiając teksty innych autorów, co miało stać się jednym z głównych źródeł jego utrzymania aż do końca życia. W końcu Sonia znalazła pracę, jednak wiązała się ona z częstymi wyjazdami, najpierw do Cleveland, a potem do Chicago. Lovecraft wyprowadził się z dawnego mieszkania żony i zamieszkał samotnie w kawalerce w Red Hook, jednej z dzielnic Brooklynu. Nie mógł pogodzić się z tym, że dzieli mieszkanie z bezrobotnymi imigrantami. Podczas pobytu w Nowym Jorku zaostrzyła się jego nienawiść do obcokrajowców. Swoje dotychczasowe zmagania w ubogiej dzielnicy opisał w opowiadaniu „Koszmar w Red Hook”.

Życie w separacji od żony i potęgująca się różnica charakterów doprowadziły do rozpadu związku. W 1926 r. Lovecraft powrócił do Providence, gdzie towarzyszył ciotkom w ich ostatnich latach życia. Po kilku latach zgodził się na rozwód, który nigdy nie został oficjalnie zatwierdzony na drodze sądowej.

Ostatnie lata

Od powrotu do rodzinnego miasta zaczął się właściwie najlepszy okres w twórczości pisarza, powstały wtedy najbardziej znane dzieła. Pomimo dobrej passy twórczej, stan finansów Lovecrafta ulegał ciągłemu pogorszeniu, musiał zmieniać mieszkania na mniejsze. Kolejnym tragicznym wydarzeniem, jakie go spotkało, była samobójcza śmierć jego przyjaciela Roberta E. Howarda. W roku 1936 wykryto u Lovecrafta raka jelita i objawy niedożywienia. Niestety, na leczenie było już za późno. Długo zmagał się z bólem, ostatecznie w 1937 r. trafił do szpitala, gdzie zmarł po pięciu dniach. Został pochowany 18 marca na cmentarzu Swan Point.

Obok pisania fantastyki Lovecraft zajmował się też publicystyką. Poglądy polityczne pisarza były bardzo wyraziste. Był on rasistą, autorytarystą i ateistą. Uważał kulturę anglosaską za najwyższą w świecie, do innych odnosił się z pogardą. Pod koniec życia złagodził jednak swoje poglądy pod wpływem odbytych podróży, podczas których poznał ludzi reprezentujących różne kultury.

Twórczość
Opowiadania
Przeważająca większość twórczości Lovecrafta odnosi się do stworzonej przez niego „mitologii Cthulhu” (termin ten wprowadził już po jego śmierci pisarz August Derleth) – panteonu niewyobrażalnych istot, o boskich wręcz mocach, z innych światów. Sam Lovecraft mówił o „kosmicznym horrorze” – w którym strach wykracza poza racjonalne czynniki, gdy człowiek spotyka się z rzeczami, których nie jest w stanie objąć umysłem. Powracającym motywem jest bluźniercza księga „Necronomicon” napisana przez szalonego Araba Abdula Alhazreda (prawdopodobnie jest to pseudonim, który Lovecraft sam sobie nadał w młodości). Zawarte są tam tajemnice o pradawnych bóstwach, które kiedyś rządziły Ziemią i teraz czekają na moment, aby wrócić. Jednym z Wielkich Przedwiecznych jest Cthulhu – bóstwo śpiące na dnie oceanu.

Akcja opowiadań dzieje się zazwyczaj w Nowej Anglii – północno-wschodnim krańcu Stanów Zjednoczonych, który u Lovecrafta jest miejscem wciąż dzikim i niezbadanym, przesiąkniętym tajemnicą, i domem dla pradawnych kultów, których nie zniszczyły procesy czarownic. Pełno jest opisów wiktoriańskich, niszczejących domów w starych dzielnicach Providence i niezamieszkanych wzgórz za miastem. Lovecraft stworzył fikcyjne miasto w stanie Massachusetts – Arkham, którego głównym punktem jest równie fikcyjny Uniwersytet Miskatonic.

Listy
Lovecraft oprócz opowiadań pisał wiele listów, prowadził korespondencję z grupą przyjaciół, którzy dzielili się własnymi pomysłami na nowe utwory rozszerzające „mitologię Cthulhu” i oceniali je, lub po prostu dyskutowali o sprawach bieżących. Ocenia się, że od roku 1912 do śmierci napisał około 87 000 listów. Zebrana korespondencja Lovecrafta została wydana przez kilka wydawnictw w Stanach Zjednoczonych.

Prace krytyczne
Lovecraft pisał też dużo prac krytycznych, z których najbardziej znaną jest „Nadnaturalny horror w literaturze”. Pisarz zawarł tam charakterystykę i historię powieści grozy w literaturze angielskiej i amerykańskiej.

Wpływ na kulturę

Literatura
Drogą korespondencyjną Lovecraft utrzymywał kontakt z wieloma pisarzami i pomagał młodym twórcom, którzy rozwijali mitologię Cthulhu. Wśród nich można wymienić wielkiego przyjaciela Lovecrafta, Roberta E. Howarda, Augusta Derletha, Fritza Leibera, Roberta Blocha i Donalda Wandrei. W dalszym ciągu mity Cthulhu inspirują pisarzy i ciągle pojawiają się nowe utwory rozwijające pomysły „Samotnika z Providence”.

Po jego śmierci popularyzacją jego twórczości zajął się jego przyjaciel, August Derleth, który założył wydawnictwo Arkham House, zebrał i miejscami uzupełniał utwory swojego mistrza. Istnieją też inne wydawnictwa koncentrujące się na jego twórczości – jak np. Necronomicon Press.

Niektóre z opowiadań Lovecrafta miały być tłumaczone na język polski już w latach 30. XX wieku przez nieznanego autora podpisującego się pseudonimem Żalny. Wspomina o tym Antoni Słonimski w swoich felietonach.

Lovecrafta uważa się za twórcę horroru science fiction (przez współczesnych zwanego horrorem kosmicznym), gdzie zamiast wampirów, strzyg czy innych potworów czytelnika straszyły istoty z innych wymiarów („Zew Cthulhu”) czy efekty doświadczeń szalonych naukowców („Reanimator”).

W powieści „Klucz do otchłani” José Carlos Somoza ukazuje świat, w którym dzieła Lovecrafta pełnią rolę Biblii.

Do postaci Cthulhu nawiązał także Andrzej Pilipiuk w opowiadaniach „Jakub na tropach yeti”, „Rzeźnik drzew" oraz „Staw”. Obraz Cthulhu wykorzystał też Eugeniusz Dębski w cyklu „Moherfucker” („Hell-P”, „Moherfucker”, „Russian Impossible”).

Film
Nakręcono kilka ekranizacji opowiadań Lovecrafta, ale większość z nich jest mało znana.

Muzyka
Zespół metalowy Metallica umieściła na swej płycie Ride the Lightning instrumentalny utwór pt. „The Call of Ktulu”, ilustrujący opowiadanie „Zew Cthulhu” i utwory nawiązujące do tej tematyki: „Trapped Under Ice” (również z Ride The Lightning), a także „The Thing That Should Not Be” oraz „Orion” z płyty Master of Puppets. Również Cradle of Filth nagrali dwa utwory nawiązujące do mitologii Cthulhu – „Cthulhu Dawn” z Midian i „Mother of Abominations” z Nymphetamine. 

Iron Maiden, zespół heavymetalowy umieścił na okładce płyty Live After Death słynny cytat z prozy Lovecrafta. Jego twórczością inspirowały się również doommetalowe grupy Thergothon, Colosseum i Electric Wizard. 

Grecki zespół Septic Flesh nagrał piosenkę „Lovecraft's Death”. Również duński heavymetalowy zespół Mercyful Fate odniósł się do Lovecrafta. Na płycie Time został nagrany utwór „The Mad Arab” opowiadający o Abdulu Alhazredzie, a na płycie Into The Unknown „Kutulu (The Mad Arab Pt. II)”. Pierwszy opisuje wizje Araba, a drugi samo pojawienie się Cthulhu. W późnych latach 60. popularność zyskał zespół grający rocka psychodelicznego, H.P. Lovecraft z Chicago, który przyjął nazwę po pisarzu. Również francuski zespół blackmetalowy The Great Old Ones nagrał w 2012 roku album Al Azif poświęcony tematyce lovecraftowskiego świata.

W Polsce, obok Vadera, również takie zespoły jak Empheris oraz Hellish odwołują się do twórczości Lovecrafta w swoich utworach „Lovecraft” (Empheris) oraz „The Call Of Azathoth” (Hellish). Także raper Słoń na wyprodukowanym przez Miksera albumie Demonologia 2'' zawarł utwór „Lovecraft”, będący hołdem dla pisarza, w którym porównuje swoją twórczość do przełomowych opowiadań o Cthulhu.

Gry komputerowe
Gry komputerowe również odwoływały się do dorobku Lovecrafta, bezpośrednio lub nie wprost. Z pierwszej grupy można wymienić Necronomicon: The Gateway to Beyond, Prisoner of Ice, Shadow of the Comet, '''' oraz serię Alone in the Dark. Do drugiego przypadku można natomiast zaliczyć gry: Quake, Blood, Penumbra oraz '''', jak również grę Terraria, w której pojawiają się potwory nawiązujące do mitologii Cthulhu.

Gry planszowe
W świecie mitologii Cthulhu osadzona jest znana na świecie planszowa gra kooperacyjna Arkham Horror, gdzie gracze wspólnymi siłami walczą z potworami przybywającymi do tytułowego miasteczka i starają się zapobiec pojawieniu się jednego z Przedwiecznych (lub stoczyć z nim rozstrzygającą walkę, jeśli do tego pojawienia jednak dojdzie). Gra doczekała się licznych dodatków i cieszy się na świecie dużą popularnością wśród miłośników planszówek. W 2009 r., nakładem wydawnictwa Galakta, ukazała się polska edycja gry o tytule Horror w Arkham.W 2013 roku ukazała się kolejna gra ( podobna do powyższej) Eldritch Horror: Przedwieczna Groza. Natomiast w 2008 roku ukazała się gra Die Sterne Stehen Richtig humorystycznie podchodząca do mitologii Cthulhu. W 2011 roku wydawnictwo Fantasy Flight Games wydało kolejną grę inspirowaną twórczością Lovecrafta Mansions of Madness. Jeden z graczy wciela się w strażnika tajemnic, który kieruje siłami z mitologii Cthulhu w celu wypełnienia sekretnego planu. Pozostali gracze przejmują rolę badaczy starających się zniweczyć niecne machinacje strażnika. Nowością w tej rozgrywce jest zastosowanie plastikowych figurek przedstawiających badaczy i potwory.

Gry karciane
Na podstawie mitologii Cthulhu została stworzona kolekcjonerska gra karciana Mythos CCG przez firmę Chaosium, następnie zaś Call of Cthulhu CCG wydawana przez Fantasy Flight Games, która z czasem zmieniła formułę i przekształciła się w Call of Cthulhu LCG.

Gry fabularne
W Stanach Zjednoczonych powstała gra fabularna Zew Cthulhu, która została wydana także w języku polskim. Również polskie gry fabularne - De Profundis oraz Wolsung odwołują się do mitologii Cthulhu.

Komiks
W polskim komiksie do twórczości Lovecrafta odwołuje się m.in. w sposób humorystyczny komiks Jana Platy-Przechlewskiego Wampiurs Wars. W komiksie światowym twórczość Lovecrafta była inspiracją np. dla Mike'a Mignoli twórcy komiksów o Hellboyu. Mignola napisał też inspirując się Zagładą Sarnath komiks z cyklu Elseworlds pod tytułem Zagłada Gotham, w którym w rzeczywistości z powieści Lovecrafta osadzony zostaje Batman.

Necronomicon

Wymyślona przez Lovecrafta i powracająca często w jego pracach bluźniercza księga o tytule Necronomicon przez długi czas była przez wielu uznawana za prawdziwą. Nawet w listach do znajomych pisarzy Lovecraft starał się nie negować tego mitu. W ten sposób wytwarzał wokół swojej osoby i twórczości aurę tajemnicy, która czyniła jego opowiadania ciekawszymi. Pogłoskom jednak sam położył kres, w jednym z listów przyznając się do tego, jak naprawdę powstał Necronomicon. Powstało wiele drukowanych wersji Necronomiconu, część napisana przez znanych twórców, część przez fanów twórczości H. P. Lovecrafta.

Motyw Necronomiconu w popkulturze jest często wykorzystywany do dziś w filmie, muzyce i literaturze.

Dorobek artystyczny
(tylko najważniejsze pozycje)

Powieści
Przypadek Charlesa Dextera Warda (The Case of Charles Dexter Ward)
Zagłada Sarnath (The Doom That Came to Sarnath, 1919)
W Górach Szaleństwa (At the Mountains of Madness, 1931)
W poszukiwaniu nieznanego Kadath (The Quest of Unknown Kadath) – mikropowieść
Czyhający w progu (The Lurker at the Threshold) – Howard Phillips Lovecraft i August Derleth

Opowiadania
Zbiór Zew Cthulhu – Wyd. Czytelnik, Warszawa 1983&nbsp;r.
Zew Cthulhu (The Call of Cthulhu, 1926)
Widmo nad Innsmouth (The Shadow over Innsmouth)
Kolor z przestworzy (The Colour Out of Space)
Szepczący w ciemności (The Whisperer in the Darkness)
Duch ciemności (The Haunter of the Dark)
Koszmar w Dunwich (The Dunwich Horror)
Muzyka Ericha Zanna (The Music of Erich Zann)

Zbiór Coś na progu – Wyd. Zysk i S-ka, Poznań 1999&nbsp;r.
Ogar (The Hound)
Piekielna ilustracja (The Picture in the House)
Coś na progu (The Thing on the Doorstep)
W grobowcu (In the Vault)
Świątynia (The Temple)
Przyczajona groza (The Lurking Fear)
Grobowiec (The Tomb)
Przybysz (The Outsider)
Przeklęty dom (The Shunned House)
Zimno (Cool Air)
On (He)
Sny w domu wiedźmy (The Dreams in the Witch House)

Zbiór W górach szaleństwa – Wydawnictwo Zysk i S-ka, Poznań, 1999, ISBN 83-7150-583-3:

Uwięziony wśród faraonów (Imprisoned with the Pharaohs)
Zapomniane miasto (The Nameless City)
W murach Eryksu (In The Walls of Eryx)
Cień spoza czasu (The Shadow out of Time)
Pełzający Chaos (The Crawling Chaos)
W górach szaleństwa (At the Mountains of Madness)

Zbiór Zgroza w Dunwich i inne przerażające opowieści – Wydawnictwo Vesper, Poznań 2012&nbsp;r.

Dagon (Dagon)
Ustalenia dotyczące zmarłego Arthura Jermyna i jego rodu (Facts Concerning the Late Arthur Jermyn and His Family)
Wyrzutek (The Outsider)
Muzyka Ericha Zanna (The Music of Erich Zann)
Sczury w murach (The Rats in the Walls)
Święto (The Festival)
Zew Cthulhu (The Call of Cthulhu)
Przypadek Charlesa Dextera Warda (The Case of Charles Dexter Ward) 
Kolor z innego wszechświata (The Coulor Out of Space)
Zgroza w Dunwich (The Dunwich Horror)
Szepczący w ciemności (The Whisperer in Darkness)
W górach szaleństwa (At the Mountains of Madness)
Widmo nad Innsmouth (The Shadow Over Innsmouth)
Cień spoza czasu (The Shadow Out of Time)
Nawiedziciel mroku (The Haunter of the Dark)

Inne zbiory:
Model Pickmana (Pickman's Model, 1927)
Reanimator (Herbert West – Reanimator)
Szczury w murach (The Rats in the Walls)
Dagon (Dagon)
Elektryczny Kat
Droga do szaleństwa (The Transition of H.P. Lovecraft: The Road to Madness)

Wiersze
Grzyby z Yuggoth (Fungi from Yuggoth)

Dostępność w Polsce
Pierwszym wydaniem opowiadań Lovecrafta w Polsce był zbiór Zew Cthulhu nakładem Czytelnika w 1983 r. Przetłumaczony przez Ryszardę Grzybowską zawierał wybór najistotniejszych utworów. Nowe wydanie tego zbioru pojawiło się w 2004 roku (wydawnictwo C&T). Na początku lat 90. XX wieku wyszły trudno obecnie dostępne książki wydawnictw: As-Editor i S.R. Obecnie, wraz z nowymi pozycjami wydawnictw: Zysk i S-ka i Copernicus Corporation, dużo łatwiej jest kupić książkę tego pisarza. W 2007 roku pojawiło się polskie tłumaczenie książki Michela Houellebecqa: H. P. Lovecraft: Przeciw światu, przeciw życiu – długi esej ze wstępem Stephena Kinga (wydawnictwo W.A.B.). Pierwsza biografia pisarza w języku polskim, przekład dzieła S.T. Joshiego, ukazała się w 2010 roku nakładem wydawnictwa Zysk i S-ka.

Wybrane filmy nakręcone na podstawie twórczości Lovecrafta
1963 The Haunted Palac (Nawiedzony pałac) (reż. Roger Corman) 
1965 Die, Monster, Die!'' (Przeklęty dom) (Giń, Stworze, Giń!'') (reż. Daniel Haller) 
1967 The Shuttered Room (Zamknięte Okna) (reż. David Greene)
1968 Reincarnation (Reinkarnacja) (reż. Vernon Sewell)
1968 Curse of the Crimson Altar (reż. Vernon Sewell)
1970 The Dunwich Horror (Horror w Dunwich) (reż. Daniel Haller)
1980 The Music of Erich Zann (Muzyka Ericha Zanna) (film krótkometrażowy) (reż. John Strysik)
1985 Re-Animator (Reanimator) (reż. Stuart Gordon)
1986 From Beyond (Zza światów) (reż. Stuart Gordon)
1987 The Curse (Klątwa) (reż. David Keith)
1988 The Unnamable (Nienazwany) (reż. Jean-Paul Ouelette)
1989 Bride of Re-animator (Narzeczona Re-Animatora) (reż. Brian Yuzna)
1989 Dark Heritage (reż. David McCormick)
1992 The Ressurected (Wskrzeszony) (reż. Dan O'Bannon)
1993 The Unnamable II: The Statement of Randolph Carter" (Powrót Nienazwanego) (reż. Jean-Paul Ouellette)
1994 Necronomicon (reż. Christophe Gans, Brian Yuzna, Shusuke Kaneko)
1994 Lurking Fear (aka Pełzający strach) (Przyczajona groza) (reż. Courtneyn Joyner)
1995 Castle Freak (Potwór na zamku) (reż. Stuart Gordon)
1995 In the Mouth of Madness (W paszczy szaleństwa) (reż. John Carpenter)
1997 Bleeders (Hemoglobina) (reż. Peter Svatek)
1999 Cool Air (reż. Bryan Moore)
2001 Nyarlathotep (film krótkometrażowy) (reż. Cristian Matzke)
2001 Dagon (reż. Stuart Gordon)
2003 The Dream-Quest of Unknown Kadath (reż. Edward Martin)
2005 Call of Cthulhu (Zew Cthulhu) (reż. Andrew Leman)
2005 Mistrzowie horroru (Masters of Horror) (odcinek Koszmar w domu wiedźmy) (Dreams in the Witch House) (reż. Stuart Gordon)
2006 Beyond the Wall of Sleep (Poza murem snu) (reż. Barret J. Leigh, Thom Mauer)
2007 Cthulhu (reż. Dan Gildark)
2008 In Search Of Lovecraft (reż. David J. Hohl)
2009 The Last Lovecraft: Relic of Cthulhu (reż. Henry Saine)
2009 The Dunwich Horror (reż. Leigh Scott)
2011 Szepczący w ciemności (The whisperer in darkness) (reż. Sean Branney)




Bibliografia
Linki zewnętrzne
