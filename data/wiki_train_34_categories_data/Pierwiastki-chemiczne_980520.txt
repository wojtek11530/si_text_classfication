Lonsdaleit (lub lonsdejlit) – polimorficzna odmiana diamentu o dużej gęstości atomowej znajdowana w meteorytach.

Odmiany polimorficzne: chaoit (nieznany w skałach Ziemi, występuje w meteorytach), diament, grafit.

Występowanie
Lonsdaleit występuje w postaci mikroskopijnych kryształów w meteorytach żelaznych i ureilitach, prawdopodobnie jako minerał szokowy powstający z grafitu (przemiana polimorficzna) w wyniku działania wysokiego ciśnienia i temperatury w chwili zderzenia meteorytu z Ziemią. Rozpoznany i opisany został w pozostałości (ok. 200 mg) po rozpuszczeniu 5 kg meteorytu Canyon Diablo. Jego obecność stwierdzono w meteorytach Goalpara i Allan Hills 77283 oraz w żwirach i glebie w miejscu katastrofy tunguskiej.

Właściwości
Symulacje komputerowe zachowania lonsdaleitu ściskanego w diamentowym twardościomierzu przeprowadzone przez Zichenga Pana z uniwersytetu Jiao Tong w Szanghaju wykazały, że lonsdaleit może być o 58% twardszy od zwykłego diamentu (niższa twardość badanych rzeczywistych próbek lonsdaleitu wynika z obecności zanieczyszczeń). Jeśli badania laboratoryjne potwierdzą wyniki symulacji, to lonsdaleit będzie najtwardszą znaną substancją.

Struktura
Diamenty znajdowane w meteorytach mogą występować w wielu odmianach politypowych o symetrii regularnej, heksagonalnej i trygonalnej (większość diamentów ziemskich ma symetrię regularną). Lonsdaleit jest jednym z kilku możliwych politypów diamentu o symetrii heksagonalnej oznaczanej jako H2.







