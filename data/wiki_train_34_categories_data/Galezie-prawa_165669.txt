
Próba wody – jednostronna forma dowodowa, jedna z metod ordaliów, służąca ustalaniu winy. Stosowana w średniowieczu. Jej znaczenie zmalało po IV Soborze Laterańskim w 1215, który zakazał jednostronnych sądów bożych i udziału w nich osób duchownych, ale utrzymała się w praktyce sądowej do XIV wieku.

Próbę wody przeprowadzano w różny sposób, ale najczęściej przybierała ona formę:
próby wody gorącej, która polegała na wyjęciu przedmiotu z dna kotła z wrzącą wodą. Brak oparzeń był dowodem niewinności podejrzanego. W niektórych odmianach próby podejrzany miał utrzymać rękę w wodzie przez określony czas.
próby wody zimnej, w której skrępowanego podejrzanego wrzucano do wody. Tonięcie było dowodem niewinności (delikwenta ratowano), gdyż wierzono że woda, jako żywioł czysty, nie przyjęłaby winowajcy.

Próba zimnej wody ożyła w procesach o czary, stosowana wobec podejrzanych o ich uprawianie. Szczególnie popularna stała się w Europie w XVI–XVIII wieku, po wejściu kodyfikacji karnej Karola V Constitutio Criminalis Carolina (1532), która obowiązywała na terenie całego Świętego Cesarstwa Rzymskiego (I Rzeszy) oraz częściowo recypowana była w państwach ościennych. W Polsce posługiwano się tą kodyfikacją w sądach miejskich, głównie w łagodzącej jej surowość przeróbce autorstwa Bartłomieja Groickiego Postępek z praw cesarskich (Postępek sądów około karania na gardle).

Antyczne początki
Podobna próba stosowana była w głębokiej starożytności. Kodeks Ur-Nammu nakazywał przeprowadzić "próbę rzeki" w oskarżeniach o czary (artykuł 10, zachowany częściowo). Kodeks Hammurabiego głosi : 



W tej próbie winy "dowodziło" tonięcie, na odwrót niż w czasach późniejszych.

Zobacz też
hydromancja
próba żelaza



