Aleksandra Witkowska OSU (ur. 10 grudnia 1930 w Poznaniu) – polska urszulanka, profesor nauk humanistycznych, specjalizująca się w historii kultury późnego średniowiecza

Biografia
Do zakonu wstąpiła w 1950, śluby wieczyste złożyła 2 lipca 1956 w Lublinie. W latach 1950-1953 studiowała w Wyższym Instytucie Katechetycznym w Krakowie, w latach 1955-1960 na Wydziale Nauk Humanistycznych Katolickiego Uniwersytetu Lubelskiego, gdzie obroniła pracę magisterską z historii. W latach 1960-1962 była nauczycielką w liceum sióstr urszulanek w Poznaniu, od 1962 pracowała na KUL-u, początkowo jako asystent w Katedrze Historii Średniowiecznej, od 1968 jako adiunkt w Katedrze Historii Kultury Polskiej, od 1979 jako docent tamże. W 1967 obroniła na Wydziale Historii Uniwersytetu Warszawskiego pracę doktorską ''„Miracula” małopolskie XIII i XIV wieku. Studium źródłoznawcze napisaną pod kierunkiem Aleksandra Gieysztora. Habilitowała się w Instytucie Historii PAN w 1978. W latach 1983-2004 kierowała Katedrą Historii Powszechnej Wieków Średnich WNH KUL. W 1987 mianowana profesorem nadzwyczajnym KUL, w 1992 profesorem zwyczajnym.

W latach 1982-1988 była członkiem komitetu redakcyjnego „Kwartalnika Historycznego", w latach 1983-1997 „Studiów Claromontana", od 2003 „Przeglądu Historycznego". Od 2004 była redaktorem działu "Hagiografia" w Encyklopedii Katolickiej. 
 
Publikacje
Miracula małopolskie z XIII i XIV wieku: studium źródłoznawcze (1971 - w "Roczniki historyczne TN KUL", t. 19, z. 2  
Kulty pątnicze piętnastowiecznego Krakowa. Z badań nas religijnością ludową (1984)
Titulus ecclesiae. Wezwania współczesnych kościołów katedralnych w Polsce (1999)
Mocarze ducha. polscy święci i błogosławieni 999-1999'' (2000)
Święty Wojciech - życie i kult: bibliografia do roku 1999'' (2002 - z Joanną Nastalską)
Staropolskie piśmiennictwo hagiograficzne. 1. Słownik hagiografów polskich, 2. Bibliografia hagiografii staropolskiej (2007 - z Joanną Nastalską)
Sancti, miracula, peregrinationes: wybór tekstów z lat 1974-2008'' (2009)
Ku ozdobie i obronie Rzeczypospolitej. Maryjne miejsca święte w drukach staropolskich (2013 - z Joanną Nastalską-Wiśnicką) 

Bibliografia
Księga pamiątkowa w 75-lecie Katolickiego Uniwersytetu Lubelskiego. Wkład w kulturę polską w latach 1968-1993'', red. Marian Rusecki, wyd. KUL, Lublin 1994
Grzegorz Polak Kto jest kim w Kościele, wyd. KAI 1999
