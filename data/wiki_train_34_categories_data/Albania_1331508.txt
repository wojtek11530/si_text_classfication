Inva Mula, właśc. Inva Mula-Çako (ur. 27 czerwca 1963 w Tiranie) – albańska śpiewaczka operowa (sopran liryczny). 

Wychowała się w rodzinie zawodowych muzyków. Jej ojciec, Avni Mula, pochodzący z Gjakove był pieśniarzem i kompozytorem, znanym w Albanii, a matka Rosjanką. W latach 1978-1982 uczyła się w liceum artystycznym Jordan Misja. Studia wokalne odbyła w Instytucie Sztuk w Tiranie, pod kierunkiem swojej matki Niny Muli. W 1987 wygrała w konkursie wokalnym Këngëtarja Shqiptare w Tiranie, a rok później zwyciężyła w konkursie im. G. Enescu w Bukareszcie. W 1990 zadebiutowała na deskach Teatru Opery i Baletu w Tiranie rolą Leili w operze Poławiacze pereł.

Z początkiem lat 90. wyjechała z kraju, zdobywając nagrody na festiwalach wokalnych w Barcelonie (1992) i w Paryżu (1993). W tym czasie występowała na scenach operowych w Paryżu, Brukseli, Monachium i w Oslo. Sławę międzynarodową zdobyła występując w operze "Medee" Cherubiniego na scenach francuskich. Kolejne sukcesy odnotowała występami w operach G.Bizeta - Piękne dziewczę z Perth i w Iwanie IV.

W roku 1997 jej głos odtwarzający rolę Łucji z Lammermoor pojawił się w filmie Piąty element L. Bessona. Cztery lata później wystąpiła po raz pierwszy na deskach mediolańskiej La Scali, śpiewając w "Falstaffie" Verdiego.

Głos Invy Muli można usłyszeć na płytach wydanych przez EMI, z operami: Carmen, Falstaff i Iwan IV. W 2012 wydała płytę Il bel sogno, z towarzyszeniem Zagrzebskiej Orkiestry Filharmonicznej.

Jej pierwszy mąż Pirro Çako jest znanym piosenkarzem i kompozytorem, po rozwodzie w 2009 związała się z biznesmenem Ethemem Ramadani. Ma syna Anthony'ego i dwie córki: Lindę i Ninę.


Bibliografia
Sokol Shupo, Enciklopedia e muzikes shqiptare, vol.1, Tirana 2008.
