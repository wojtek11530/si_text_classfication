
Krugerrand – złota południowoafrykańska moneta bulionowa.

Krugerrandy bite są ze złota w mennicy południowoafrykańskiej od 3 lipca 1967. Początkowo dostępne były tylko monety zawierające dokładnie jedną uncję trojańską (toz, z ang. troy ounce), czyli 31,1035 g czystego złota. Od 1980 roku bite są również monety o wadze 1/2, 1/4 i 1/10 uncji. Krugerrandy są prawnym środkiem płatniczym w RPA, jednak obecnie nie są używane jako waluta. Są głównie wykorzystywane jako lokata kapitału (jako wygodniejsze od sztabek złota) oraz jako monety kolekcjonerskie. Z powodu polityki apartheidu wywóz krugerrandów do wielu krajów był zabroniony w latach 70. i 80.

Nazwa krugerrand pochodzi od nazwiska Paula Krugera, prezydenta Republiki Południowoafrykańskiej w latach 80. i 90. XIX wieku oraz łańcucha górskiego Witwatersrand w okolicach Johannesburga, zbudowanego głównie z bogatych w kruszce złota kwarcytów - z tego rejonu pochodzi niemal 40% złota wydobytego dotychczas w historii na całym świecie. Rand to również nazwa waluty RPA.

Krugerrandy bite są ze złota 22-karatowego (próby 916) z niewielką domieszką miedzi (8,333%) w celu zwiększenia twardości i zabezpieczenia przed zarysowaniem i ścieraniem. Ponieważ zawierają dokładnie jedną uncję (lub odpowiednio 1/2, 1/4 lub 1/10 uncji) złota, ich rzeczywista masa jest odpowiednio większa.


Awers monety przedstawia popiersie Paula Krugera, w otoku napis SUID AFRIKA w języku afrikaans i SOUTH AFRICA po angielsku, na rewersie umieszczono wizerunek antylopy springbok, narodowego symbolu Południowej Afryki, rok emisji, nominał i zawartość złota (również w obu językach).

Linki zewnętrzne
