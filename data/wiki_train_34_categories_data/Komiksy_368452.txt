Falangi Czarnego Porządku (fr. Les Phalanges de l'Ordre Noir) - pełnometrażowy francuski komiks polityczny, którego autorami są dwaj znani francuscy twórcy komiksowi Enki Bilal i Pierre Christin. Komiks został wydany po raz pierwszy we Francji w roku 1979, jego polska edycja ukazała się w 2003 roku. Akcja komiksu rozgrywa się w II połowie lat 70. XX w. w Europie Zachodniej i przedstawia "reaktywację" hiszpańskiej wojny domowej toczoną między faszystowską organizacją Falangi Czarnego Porządku złożoną z weteranów wojsk generała Francisco Franco a kilkunastoosobową grupą dawnych bojowników brygad międzynarodowych.

Postacie bojowników obu stron w komiksie są fikcyjne.


Treść komiksu

Małe miasteczko Nieves w hiszpańskiej Aragonii zostaje w zimowy wieczór najechane przez uzbrojoną grupę paramilitarną, która morduje wszystkich 72 mieszkańców. Do zbrodni przyznaje się organizacja o nazwie Falangi Czarnego Porządku. Ludność miasteczka w okresie wojny domowej 1936-1939 była znana z sympatii do strony republikańskiej. Londyński dziennikarz Jefferson B. Pritchard, weteran Brygad Międzynarodowych, który brał udział w walkach o Nieves, kontaktuje się z dawnymi towarzyszami broni, zorientowawszy się, że Falangi Czarnego Porządku składają się z ich byłych wrogów którzy walczyli dokładnie po drugiej stronie. Reaktywowana "Brygada Międzynarodowa" składa się oprócz Pritcharda z następujących osób: Christian Avidsen - obecnie minister w socjaldemokratycznym rządzie Danii; Paul-Marie Barsac - emerytowany oficer armii francuskiej; Felipe Castejon - kataloński ksiądz; Donahue - obecnie szef związku zawodowego rzeźników w USA; Ephraim Katz - oficer służb specjalnych Izraela; Hans Kessler - lewicujący profesor filozofii na jednym z niemieckich uniwersytetów; Gian Carlo di Manno - włoski sędzia; Pavel Stransky - Czech, były komunista, obecnie dysydent na emigracji; Maria Wiśniewska - polska pisarka; Atadell - bliżej nie scharakteryzowany. 
Przeciwnikami są weterani faszystowskich oddziałów generała Franco: Miguel Valino (Hiszpan), Ettore Pisciotta (Włoch), Javier (Hiszpan), Joaquin de Vallellano (Hiszpan), Colpin (Francuz), Kuyper (Belg) oraz kilka postaci anonimowych. 
Grupa weteranów republikańskich, wykorzystując stare kontakty polityczne, rozpoczyna pościg za Falangami prowadzący przez Pireneje, Barcelonę, Palermo, Rzym, Szwajcarię, Niemcy, Holandię i Francję. Początkowa wola walki i chęć pomszczenia pomordowanych mieszkańców Nieves ustępują wątpliwościom, dyskusjom, zniechęceniu. Na drugim planie przewijają się młodzi aktywiści lewaccy z RFN i zwalczający ich neonaziści, generalnie jednak weterani Brygad zauważają, że Europa końca lat 70. żyje zupełnie innym światem wartości i pojęć niż oni i ich znienawidzeni przeciwnicy, będący ich lustrzanym odbiciem. W Europie dominuje konsumpcja, hedonizm i obojętność wobec idei politycznych, ruchy polityczne zarówno skrajnej prawicy jak i skrajnej lewicy są postrzegane jako niebezpieczne grupki ekstremistów, nie budzą żadnego masowego odzewu w społeczeństwach. 
Część uczestników kampanii wycofuje się. Pozostali kontynuują pościg za Falangami, aż do krwawej rozprawy zbrojnej w odludnej posiadłości wiejskiej we Francji. Giną wszyscy falangiści oraz wszyscy dawni bojownicy Brygad którzy wytrwali w pościgu, z wyjątkiem Pritcharda który jako jedyny ocalały spisuje pamiętniki na odludnej szkockiej wyspie.

W komiksie epizodycznie przewija się postać anonimowego Białowłosego, młodego mężczyzny, który jest kimś w rodzaju przewodnika i anioła stróża bojowników Brygad. Postać ta łączy "Falangi Czarnego Porządku" z wcześniejszym albumem komiksowym Bilala i Christina "Legendy naszych czasów".


