DFS 230''' – niemiecki lekki szybowiec transportowy z okresu II wojny światowej.

Historia
Kiedy w Luftwaffe zaczęto tworzyć oddziały powietrznodesantowe uświadomiono sobie, że jest potrzebny środek transportu umożliwiające lądowanie desantu bez dużego rozproszenia. W tym celu pod koniec 1937 roku skonstruowano lekki szybowiec DFS 230, mogący przewozić drużynę piechoty i nie wymagający dużego samolotu holującego. W zakładach DFS, Gotha, Hartig i Erla wyprodukowano 1022 szybowce, kolejne 496 powstało w Czechosłowacji. Kadłub DFS 230 posłużył do budowy eksperymentalnego holowanego wiroszybowca transportowego Focke-Achgelis Fa 225.

Warianty
A-1 – podstawowa wersja.
A-2 – szkolna wersja A-1.
B-1 – wersja o wzmocnionej konstrukcji.
B-2 – szkolna wersja B-1.

Użycie bojowe
Maszyny te wykorzystywano od maja 1940 roku do końca wojny. Brały udział w operacjach nad Belgią, Bałkanami, Kretą i na froncie wschodnim. Z szybowców DFS 230 został 12 września 1943 roku wysadzony desant, który uwolnił Benito Mussoliniego. Ostatnie loty na DFS 230 wykonywano wiosną 1945 roku do oblężonego ówczesnego Breslau, m.in. 23 marca doleciało tam sześć szybowców.





