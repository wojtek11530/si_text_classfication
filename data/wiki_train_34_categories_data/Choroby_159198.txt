
Koarktacja aorty, zwężenie cieśni aorty (łac. coarctatio aortae, ang. aortic coarctation, CoAo) – wrodzona, niesinicza wada serca, polegająca na zwężeniu aorty w części jej łuku. Wada ta występuje szczególnie często u osób chorych z zespołem Turnera. Wyróżnia się się podstawowe typy zwężeń: typ podprzewodowy i typ nadprzewodowy.


W typie nadprzewodowym (tzw. postać niemowlęca) zwężenie występuje na długim odcinku i ma miejsce pomiędzy odejściem lewej tętnicy podobojczykowej a ujściem przewodu tętniczego. Umożliwia to, w przypadku utrzymania jego drożności, występowanie przecieku prawo-lewego i zaopatrywanie dolnej części ciała z prawej komory (krew nieutlenowana) – stąd, w przypadku współwystępowania tych dwóch wad może dojść do sinicy w obrębie tego obszaru. Występuje u 5% dziewczynek z zespołem Turnera.

W typie podprzewodowym lub w koarktacji na wysokości przewodu tętniczego (tzw. typ dorosłych) zwężenie ma postać pierścienia. Ukrwienie dolnej części ciała ulega z czasem zwiększeniu dzięki rozwojowi krążenia obocznego.



Epidemiologia
Wada występuje 2–5 razy częściej u mężczyzn. W 85% przypadków towarzyszy jej dwupłatkowa zastawka aortalna. Szczególnie często dotyczy kobiet z zespołem Turnera (35% pacjentów z koarktacją aorty).

Krążenie oboczne
Wysokie ciśnienie powyżej zwężenia powoduje powstanie krążenia obocznego. Krew z tętnicy piersiowej wewnętrznej (odgałęzienie tętnicy podobojczykowej) płynie do tętnic międzyżebrowych przednich, następnie za pośrednictwem tętnic międzyżebrowych tylnych do aorty zstępującej. Krążenie oboczne prowadzi do powstania ubytków w dolnych krawędziach żeber (tzw. uzury).

Objawy i przebieg
Stan chorego zależy od stopnia zwężenia i wieku. U noworodków wada może być początkowo bezobjawowa. W ciągu pierwszej doby, wraz z czynnościowym zamknięciem się przewodu Botalla, pojawiają się objawy niewydolności krążenia: 
duszność
tachykardia
powiększenie wątroby
osłabienie tętna na kończynach dolnych
niższe ciśnienie skurczowe na kończynach.
 
Objawy przedmiotowe
miękki, ciągły szmer krążenia obocznego w okolicy międzyłopatkowej
szmer wyrzutu nad aortą (niestale)
szmery wtórne do wad zastawki aortalnej
akcentacja drugiego tonu serca (o ile występuje nadciśnienie)
nadciśnienie tętnicze w pomiarze na kończynach górnych
w badaniu radiologicznym:
powiększenie sylwetki serca u noworodków i niemowląt
poszerzenie aorty wstępującej
ubytki kostne na dolnych krawędziach żeber obustronnie w typie podprzewodowym
ubytki kostne na dolnych krawędziach żeber prawostronnie w typie nadprzewodowym obocznego
w EKG: cechy przerostu lewej komory

Powikłania
zastoinowa niewydolność krążenia
zawał mięśnia sercowego
zapalenie wsierdzia
krwawienie śródczaszkowe i udar mózgu
tętniak aorty
nadciśnienie tętnicze
niedomykalność aortalna
tętniaki tętnic międzyżebrowych i innych naczyń tętniczych.

Leczenie
Leczenie jest operacyjne i polega na usunięciu zwężenia. W miejscu wycięcia wszywana jest proteza. Inne leczenie polega na poszerzeniu nieprawidłowego odcinka czyli tak zwanej angioplastyce balonowej, ze względu na powikłania, jest obecnie stosowane tylko w przypadku zwężenia pooperacyjnego. Poprzez te zabiegi zarówno górna jak i dolna część ludzkiego organizmu otrzymuje wystarczającą ilość krwi. 



Bibliografia
Linki zewnętrzne
Sandy Shah.  eMedicine





