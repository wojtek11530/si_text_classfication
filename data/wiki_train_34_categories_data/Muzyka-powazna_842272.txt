Kevin Kenner (ur. 19 maja 1963 roku w Coronado w USA) – amerykański pianista.

Życiorys
Kevin Kenner uczył się pod kierunkiem Krzysztofa Brzuzy następnie studiował u profesora Ludwika Stefańskiego w Akademii Muzycznej w Krakowie oraz w Peabody Conservatory of Music u profesora Leona Fleischera. Ukończył także Hochschule fur Musik w Hanowerze w klasie profesora Karla Heinza Kammerlinga.

W 1980 roku jako 17-latek otrzymał wyróżnienie za najbardziej obiecujący talent w X Międzynarodowym Konkursie Pianistycznym im. Fryderyka Chopina. W 1990 roku powrócił do Warszawy i wziął udział w XII Konkursie Chopinowskim. Zdobył II nagrodę (pierwszej nie przyznano), nagrodę publiczności oraz nagrodę za najlepsze wykonanie poloneza. W tym samym roku zdobył brązowy medal na Międzynarodowym Konkursie Pianistycznym im. Piotra Czajkowskiego w Moskwie i nagrodę specjalna za najlepsze wykonanie muzyki rosyjskiej. Inne zdobyte nagrody to International Terence Judd Award (Londyn 1990), Międzynarodowy Konkurs Pianistyczny im. Van Cliburna (Fort Worth, 1989) oraz Gina Bachauer International Competition (Salt Lake City 1988).

Występował jako solista ze światowej klasy orkiestrami, m.in. Halle Orkiestra, BBC Symphony Orchestra, Orkiestra Filharmonii Narodowej w Warszawie, NHK Symphony of Japan, Orkiestra Filharmonii Radia i Telewizji w Brukseli, Orkiestra Filharmonii w Oslo i USA. Występował również wspólnie ze Śląską Orkiestrą Kameralną.

Współpracował ze znakomitymi dyrygentami, takimi jak sir Charles Groves, Andrew Davis, Hans Vonk, Stanisław Skrowaczewski, Jiří Bělohlávek czy Kazimierz Kord.

Od 2000 roku prowadzi klasy fortepianu i muzyki kameralnej w Royal College of Music w Londynie, prowadzi mistrzowskie kursy pianistyczne.

W 2010 roku zasiadał w jury XVI Międzynarodowego Konkursu Pianistycznego im. Fryderyka Chopina w Warszawie.














