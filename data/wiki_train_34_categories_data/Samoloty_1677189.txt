Heinkel He 116''' – niemiecki samolot transportowo-rozpoznawczy w układzie czterosilnikowego dolnopłata o konstrukcji mieszanej. Podwozie klasyczne, chowane w locie.

Historia
W połowie lat 30., niemiecka Lufthansa była zainteresowana dostarczaniem poczty i towarów na Daleki Wschód, głównie do Japonii. Do tego zadania potrzebny był samolot o dużym zasięgu i wysokim pułapie. Lufthansa zamówiła projekt samolotu w zakładach Heinkla. Mimo zaangażowania zakładów w produkcji bombowca He 111, zamówienie zostało przyjęte i opracowano projekt oparty na sprawdzonej konstrukcji He 111. Nowy samolot He-116 został wyposażony w cztery silniki o dużo mniejszej mocy od pierwowzoru, ale bardziej ekonomicznych. Prototyp samolotu osiągał bardzo duży zasięg, niestety pułap okazał się mniejszy od założonego. Do początku 1938 wyprodukowano cztery prototypy. Dwa z tych samolotów zostały zakupione dla Japońskich Linii Lotniczych. He-116 latały w Mandżurskich Liniach Lotniczych ze znakami rejestracyjnymi J-BAKD i J-EAKF, obsługiwały trasę Tokio-Hsingking. Kolejne wersje samolotu He-116 V-7 i V-8 otrzymały nowe przeszklone przody kadłuba. Zbliżająca się wojna, spowodowała że He-116 przejęła Luftwaffe, zamieniając dotychczasowy samolot transportowy na samolot rozpoznawczy dalekiego zasięgu. Zamontowano kamery umożliwiające wykonywanie zdjęć w pionie i ukosie. Jako samolot rozpoznawczy He-116 nie sprawdził się, mała prędkość, niski pułap, brak uzbrojenia obronnego spowodował że He-116 w akcjach bojowych nie został wykorzystany. Wyprodukowano łącznie 14 sztuk samolotu.





