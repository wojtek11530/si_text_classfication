Ksawery Mikucki (ur. 31 maja 1868 w Krakowie, zm. 1926) – farmaceuta, działacz zawodowy i samorządowy, długoletni właściciel apteki „Pod Koroną” przy krakowskim Rynku Głównym.

Biografia
W latach 1889–1891 Ksawery Mikucki odbył studia farmaceutyczne na Uniwersytecie Jagiellońskim, ukończył je 21 lipca 1891 roku, uzyskując tytuł magistra farmacji. Dwa lata później zakupił od Józefa Sasa-Bilińskiego aptekę w Dobczycach i był jej właścicielem i kierownikiem do 1896 roku. Wtedy kupił (nieistniejącą już) aptekę „Pod Koroną” przy Rynku Głównym 22 w Krakowie, z którą pozostawał związany do swej śmierci.

W 1897 roku był gospodarzem sekcji farmaceutycznej IX Zjazdu Lekarzy i Przyrodników Polskich w Krakowie. W 1902 roku, jako zastępca seniora Gremium Aptekarzy Galicji Zachodniej brał udział w rozmowach i zawarciu porozumienia ze strajkującymi pracownikami aptek. Podpisał dokumenty kończące strajk ze strony właścicieli aptek. W 1907 roku został mianowany rzeczywistym obywatelskim sędzią przemysłowym, z nadaniem tytułu radcy dworu cesarskiego. Od 1910 roku był członkiem Najwyższej Rady Zdrowia w Wiedniu. Uczestniczył w pracach komitetu organizacyjnego XI Zjazdu Lekarzy i Przyrodników Polskich w Krakowie w 1911 roku, w tym samym roku był delegatem Gremium Aptekarzy Galicji Zachodniej na Walne Zgromadzenie Austriackiego Towarzystwa Farmaceutycznego.

W okresie międzywojennym pełnił funkcje prezesa krakowskiego Oddziału Polskiego Powszechnego Towarzystwa Farmaceutycznego oraz prezesa Gremium Aptekarzy Małopolski Zachodniej. Był członkiem Rady Nadzorczej Polskiej Spółki Akcyjnej Pharma, radnym Krakowa i sędzią handlowym przy Izbie Handlowej w Krakowie. Zmarł w 1926 roku.

Bibliografia
Maciej Bilek: Apteki Małopolski: Historia apteki w Dobczycach. „Farmacja Krakowska”. 3/2009. ISSN 1505-8166.







