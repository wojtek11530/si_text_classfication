Roberta Invernizzi (ur. w 1966 w Mediolanie) – włoska sopranistka, specjalizująca się w wykonaniach muzyki barokowej.

Początkowo studiowała grę na fortepianie i kontrabasie, a następnie śpiew w Mediolanie pod kierownictwem Margaret Heyward. Kształcenie kontynuowała w Anglii, jej mentorem była wówczas Emma Kirkby. Od 1997 sama uczy śpiewu w Centro di Musica Antica Pietà dei Turchini w Neapolu, gdzie obecnie mieszka.

Współpracowała z takimi artystami jak: Ton Koopman, Gustav Leonhardt, Jordi Savall, Andrew Parrot, Fabio Biondi, Nikolaus Harnoncourt, Rinaldo Alessandrini, Antonio Florio, czy zespołami, m.in. Amsterdam Baroque Orchestra, Concentus Musicus Wien, Cappella della Pietà de’ Turchini, Europa Galante, I Sonatori de la Gioiosa Marca, Ensemble Matheus, Concerto Italiano, Il Giardino Armonico.

W styczniu 1999 została zaproszona przez Gustava Leonhardta do zaśpiewania na inauguracyjnym koncercie New York Collegium.

W swoim dorobku ma ponad 60 nagrań, z których wiele zdobyło nagrody, m.in.: Choc du Monde de la Musique, Diapason d’Or de l’année, Gramophone Awards, Goldberg 5 stars, Deutsche Schallplatten Preis (z 2008 za nagranie Josepha Haydna Il ritorno di Tobia), Midem Classical Award (w 2007 Dolcissimo Sospiro z nagraniami Cacciniego) czy The Stanley Sadie Handel Recording Prize za rok 2007 za najlepsze nagranie roku dzieł Händla (za Le Cantate per il Cardinal Pamphili w towarzystwie zespołu La Risonanza pod dyrekcją Fabio Bonizzoniego).

Koncertowała na deskach całego świata, w tym kilkukrotnie w Polsce, m.in. 12 kwietnia 2009 w Operze Krakowskiej podczas festiwalu Misteria Paschalia (w repertuarze Francesco Nicola Fago w towarzystwie zespołu Europa Galante pod dyrekcją Fabio Biondiego) oraz trzykrotnie w Teatrze im. Słowackiego w Krakowie w ramach festiwalu Opera Rara (18 grudnia 2009 w roli Armidy w operze Georga Friedricha Händla Rinaldo, 4 marca 2010 w roli Licori w operze Antoniego Vivaldiego Wierna nimfa oraz 19 maja 2010 u boku Il Giardino Armonico pod kierownictwem Giovanniego Antoniniego w przedstawieniu opery Vivaldiego Ottone in villa).

Dyskografia












