Wraz ze zmianą ustroju państwa w 1990 roku zmieniona została legenda monet emitowanych przez Narodowy Bank Polski. Nowe monety posiadają napis "Rzeczpospolita Polska" na awersie oraz na tej samej stronie orła z przywróconą koroną. Historia polskich monet w okresie III Rzeczypospolitej dotychczas dzieli się na dwa okresy. Wydarzeniem dzielącym była denominacja złotego przeprowadzona dnia 1 stycznia 1995 roku. Nowy polski złoty (PLN) równał się 10 000 starym (PLZ).

Monety obiegowe

W pierwszych latach nowego ustroju, w obiegu funkcjonowały głównie banknoty ze względu na postępującą inflację, aczkolwiek monety wciąż były środkiem płatniczym. W roku 1990 wyemitowano monety obiegowe 50 i 100 złotych, następne zostały wyemitowane już w zmienionej walucie, po denominacji, w 1995 roku. Obowiązujące do dziś nominały to 1, 2, 5, 10, 20, 50 groszy oraz 1, 2 i 5 złotych.

Monety kolekcjonerskie

Narodowy Bank Polski emituje monety kolekcjonerskie od 1966 roku, kontynuując tę tradycję w III Rzeczypospolitej. Aktualnie emitowane monety są bite ze srebra oraz złota w nominałach od 5 do 20 złotych (srebro) oraz od 25 do 1000 złotych (złoto). Ich cena monet kolekcjonerskich kilkukrotnie przekracza wartość nominalną, co jest spowodowane wartością kruszcu z jakiego zostały wykonane. Przed denominacją pojawiały się nominały od 1000 do 200 000 złotych bite przede wszystkim ze srebra.

Monety kolekcjonerskie często posiadają kształt klip lub posiadają dodatki w postaci m.in. emalii, efektu kątowego, bursztynu, cyrkonii, hologramu. Są także poddawane podczas produkcji procesom oksydowania, bądź platerowania.

Monety bulionowe

Od 1995 roku, Narodowy Bank Polski corocznie emituje złote monety bulionowe z wizerunkiem bielika. Monety o nominałach 50, 100, 200 i 500 złotych, o masach odpowiednio od 0,1 do 1 uncji, sprzedawane są w oddziałach wojewódzkich banku centralnego. Ich cena określana jest na podstawie aktualnej ceny złota.

Linki zewnętrzne
