Waldemar Koszewski – polski neurochirurg i  neurotraumatolog, profesor zwyczajny, wykładowca Warszawskiego Uniwersytetu Medycznego.

Życiorys
Edukacja i działalność naukowa
Ukończył XXXIII Liceum Ogólnokształcące Dwujęzyczne im. Mikołaja Kopernika w Warszawie. Następnie studiował medycynę na Akademii Medycznej w Warszawie.
W 1990 roku uzyskał tytuł doktora nauk medycznych w Akademii Medycznej w Warszawie na podstawie pracy pt. Metody i wyniki leczenia ropni mózgu i móżdżku. Habilitację w zakresie medycyny, specjalności neurochirurgia, uzyskał tamże w 1999 roku na podstawie pracy pt. Przerzuty nowotworowe do mózgowia. Epidemiologia, leczenie, rokowanie. Tytuł profesorski uzyskał w 2007 roku.

Od ukończenia studiów związany z Akademią Medyczną w Warszawie jako lekarz w szpitalach akademii oraz do roku 2007 jako wykładowca akademicki. W kadencji 2004-2006 Prodziekan Wydziału Lekarskiego (English Division).

Jest autorem modyfikacji sposobów operacji guzów przysadki mózgowej, chirurgicznego leczenia choroby Parkinsona, dyskopatii piersiowej oraz leczenia bólu. Jako pierwszy chirurg w Polsce zastosował stymulator nerwu błędnego w operacyjnym leczeniu padaczki. Jest autorem licznych publikacji naukowych na temat leczenia bólu, nowotworów (ze szczególnym uwzględnieniem guzów mózgu), lekoopornej padaczki. Oraz na temat sztucznych sieci neuronowych i ich wykorzystania w społeczeństwie informacyjnym.

Członek pierwszego (1996) zespołu wykładowców Instytutu Problemów Współczesnej Cywilizacji - międzyuczelnianej jednostki badawczej PW, SGGW, SGH, UW, oraz WUM.

W latach 2007-2011 członek Rady Naukowej Instytut Psychiatrii i Neurologii.

Jeden z prekursorów w Polsce stosowania cybernetycznego noża w leczeniu nowotworów. Współzałożyciel Instytutu Chirurgii Cybernetycznej (w Wieliszewie pod Warszawą), którego jest dyrektorem medycznym.

Działalność społeczna
W trakcie studiów na Akademii Medycznej w Warszawie wraz z Konstantym Radziwiłłem założył Niezależne Zrzeszenie Studentów AM.

W 1989, wraz z Markiem Średniawą, reaktywował polski Klub Rotariański, którego był prezesem w latach 2003-2004.

Wybrane publikacje
Bóle kręgosłupa i ich leczenie, Poznań 2010, ISBN: 978-82-62138-29-6
Leczenie bólu w różnych schorzeniach, 2009
ICD-10 zaburzenia psychiczne u osób dorosłych : opisy przypadków klinicznych, 1999
Przerzuty nowotworowe do mózgowia : epidemiologia, leczenie, rokowanie, 1998

Odznaczenia i nagrody
W 2003 roku, na wniosek Ministra Zdrowia, odznaczony Srebrnym Krzyżem Zasługi za zasługi dla rozwoju medycyny, za osiągnięcia w pracy naukowej i dydaktycznej".


Linki zewnętrzne
