Skocznia narciarska w Szczyrku Salmopolu – nieistniejąca już skocznia narciarska w dzielnicy Szczyrku, Salmopolu, w Beskidzie Śląskim.

Znajdowała się przy końcowym odcinku serpentyn szosy ze Szczyrku na Przełęcz Salmopolską, na wysokości ok. 870 m n.p.m.

Nosiła imię Zdzisława Hryniewieckiego – świetnego niegdyś skoczka narciarskiego i architekta. Wybudowana została w latach 70. XX w. według projektu innego wybitnego architekta, Juranda Jareckiego – zresztą kiedyś również skoczka narciarskiego (wicemistrzostwo Polski juniorów, trener: Leopold Tajner). Skocznia ta miała z racji swego doskonałego położenia (wysoko, dogodny dojazd) stać się ważnym obiektem treningowym dla beskidzkich narciarzy. Jednakże zabrakło pieniędzy na jakiekolwiek zaplecze techniczne i skocznia wykorzystywana była tylko sporadycznie. W 1992 r. została zamknięta ze względu na zły stan techniczny drewnianej konstrukcji rozbiegu. Nie konserwowana, szybko popadała w ruinę. Spłonęła wczesnym popołudniem 30 czerwca 2000 r., podpalona przez niewykrytych sprawców.





