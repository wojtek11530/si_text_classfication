Transseksualizm (z łac. transeo, transire → przechodzić) – zaburzenie identyfikacji płciowej, postać zespołu dezaprobaty płci, polegająca na pragnieniu życia i byciu akceptowanym jako osoba płci odmiennej fizycznie. 

Osoby o biologicznych cechach płci męskiej, ale poczuciu bycia płci żeńskiej określane są jako M/K (M-F, MTF – ang. male-to-female) lub transkobiety, natomiast osoby o biologicznych cechach płci żeńskiej, lecz czujące się mężczyzną określane jako K/M (F-M, FTM – ang. female-to-male) lub transmężczyźni.

Kryteria diagnostyczne
Transseksualizm charakteryzuje się trwałym dyskomfortem psychicznym, aż do stanów depresyjnych i myśli samobójczych z powodu posiadanych cech płciowych, odczuwanych jako nieodpowiednie, trwałym zaabsorbowaniem chęcią pozbycia się posiadanych cech płciowych i nabycia w ich miejsce cech płci odmiennej. Stan taki osoba może odczuwać już od wczesnego dzieciństwa (postać pierwotna) lub też nabyć go w wieku późniejszym (postać wtórna).

Transseksualizm występuje w kilku odmianach, w statystykach światowych u 1 na 30 tys. osób genetycznie płci męskiej i u 1 na 100 tys. osób genetycznie płci żeńskiej. W Polsce i w innych krajach Europy Środkowo-Wschodniej obserwuje się przewagę liczby transmężczyzn (K/M) (4-7 razy więcej) nad liczbą transkobiet (M/K) wyrażających dezaprobatę swej płci (w pozostałych regionach świata notuje się większą liczbę transkobiet, wyższą średnio 3-, 4-krotnie).

Oficjalna statystyka medyczno-psychologiczna wyodrębniła transseksualizm wraz z kompleksem zespołu dezaprobaty płci jako odrębną kategorię. Istotną cechą transseksualizmu jest niezgodność płci psychicznej z jej pozostałymi kategoriami fizycznymi. W przeciwieństwie do interseksualizmu, gdzie występują zaburzenia cielesno-hormonalno-genetyczne, osoba transseksualna ma prawidłowo zbudowane narządy płciowe i prawidłowo funkcjonujący układ endokrynny, natomiast obserwuje się przeciwną do cielesnej płeć psychiczną.

Zdiagnozowanie transseksualizmu wymaga w pierwszej kolejności wykluczenia możliwych innych współistniejących zaburzeń psychologicznych, psychiatrycznych lub neurologicznych mogących dawać podobny obraz kliniczny.

Kryteria diagnostyczne DSM-IV

Klasyfikacja DSM-IV wyróżnia następujące kryteria dla zaburzeń identyfikacji płciowej (dawniej transseksualizmu).
Utrzymująca się silna identyfikacja z płcią przeciwną.
Stały dyskomfort wynikający z bycia osobą danej płci lub poczucie, że własna rola płciowa jest nieodpowiednia.
Zaburzeniu nie towarzyszy fizyczny stan interseksualizmu.
Zaburzenie powoduje dyskomfort o znaczeniu klinicznym lub upośledzeniu w społecznym, zawodowym lub innym ważnym obszarze funkcjonowania.

Kryteria diagnostyczne ICD-10
Według Międzynarodowej Klasyfikacji Chorób wyróżnia się następujące trzy kryteria:
Pragnienie, aby żyć i być akceptowanym jako osobnik płci przeciwnej, zwykle z towarzyszącym pragnieniem, aby tak dostosować ciało poprzez zabiegi chirurgiczne i leczenie hormonalne, aby było zgodne z płcią odczuwaną, jak to tylko możliwe,
Identyfikacja z płcią przeciwną do płci genetycznej powinna utrzymywać się stale, przynajmniej przez ostatnie 2 lata,
Nie może być przejawem innego zaburzenia psychicznego lub nieprawidłowości chromosomalnej.

Terapia
Stosowaną od pół wieku metodą zmniejszenia dysforii osoby z zaburzeniem jest zmiana zewnętrznych cech płciowych tak aby przypominały płeć odmienną. Leczenie obejmuje usuwanie owłosienia, szkolenie wokalne, terapię hormonalną oraz zabiegi chirurgiczne. Chociaż stosowane leczenie łagodzi dezaprobatę płci to w długim okresie czasu osoby transseksualne nadal mają zwiększone ryzyko śmiertelności, zachowań samobójczych i zaburzeń psychicznych.

Pierwsze zabiegi korygujące wykonano w Pradze i Berlinie, na początku XX w. (1912 r.), ale dopiero w latach pięćdziesiątych w Danii zaczęto przeprowadzać zabiegi połączone z leczeniem hormonalnym. Kazus Christine Jorgensen był pierwszym naukowo opisanym przypadkiem (1953). W Polsce zabiegi były wykonywane począwszy od lat 60. XX wieku, po raz pierwszy w 1963 r. w Szpitalu Kolejowym w Warszawie Międzylesiu (osoba M/K). W 1983 r. wykonano pionierski w Polsce zabieg upodobnienia kobiety do mężczyzny. Dokonano go w Klinice Chirurgii Plastycznej w Łodzi.

Aspekty polityczne i prawne

28 września 2011 roku Parlament Europejski przyjął rezolucję, w której "wzywa Komisję i Światową Organizację Zdrowia do usunięcia zaburzeń tożsamości płciowej z listy zaburzeń psychicznych i zaburzeń zachowania oraz do zapewnienia nowej klasyfikacji wolnej od ich patologizowania podczas negocjacji w sprawie 11. wersji Międzynarodowej Klasyfikacji Chorób i Problemów Zdrowotnych (ICD-11)." 

Jednocześnie Parlament Europejski "wzywa w szczególności do depsychiatryzacji procesu, jaki przechodzą osoby transseksualne i transgenderowe, do możliwości wolnego wyboru zespołu opieki medycznej, do uproszczenia procesu zmiany tożsamości i do pokrycia kosztów przez system zabezpieczenia społecznego".

W 2013 roku w Australii zreformowano ustawę o Dyskryminacji na Tle Płci (ang. the Sex Discrimination Act), wprowadzając "status interseksualny" do zbioru zabronionych przyczyn dyskryminacji.

Treść aktów urodzenia oraz innych podstawowych dokumentów wymaga określenia płci osoby, której dotyczą. Od listopada 2013 w Niemczech, oprócz płci męskiej i żeńskiej w aktach urodzenia pojawiła się również możliwość pozostawienia pustego pola, co umożliwiło nieokreślanie płci biologicznej osoby transseksualnej również przy narodzinach.

Aspekty kulturowe

Zjawisko transseksualizmu nie ujawniło się nagle – występuje od dawna, w wielu różnych kulturach. Wśród rdzennych mieszkańców Ameryki Północnej funkcjonują berdache, na Madagaskarze sekrata, a u Hindusów hidźra.

Znane osoby transseksualne


Zobacz też

transgenderyzm
transwestytyzm
transfobia
gender



Bibliografia
Linki zewnętrzne
