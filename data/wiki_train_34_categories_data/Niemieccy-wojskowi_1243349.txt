Jan Marian Hempel (ur. 9 kwietnia 1879 we Lwowie, zm. 22 września 1932  w Potoku (województwo podkarpackie) – pułkownik Sztabu Generalnego Cesarskiej i Królewskiej Armii, generał brygady Wojska Polskiego. 

Biografia
W 1896 ukończył gimnazjum w Kalksburgu (obecnie część Liesingu, XXIII dzielnicy Wiednia), a cztery lata później Wojskową Wyższą Szkołę Realną w Hranicach. W 1906 ukończył Akademię Sztabu Generalnego w Wiedniu i jako oficer sztabowy pełnił służbę w sztabach kolejnych szczebli dowództw wielkich jednostek zajmując się wywiadem i kontrwywiadem wojskowym. W latach 1912-1914 szef wywiadu w Dowództwie XI Korpusu we Lwowie, nawiązał kontakty z kierownictwem Związku Walki Czynnej. Podczas I wojny światowej szef sztabu związku operacyjnego  na froncie, m.in. armii operującej przeciwko Rumunii. W 1918 szef sztabu generał-gubernatora w Odessie. 

W Wojsku Polskim od listopada 1918 w stopniu pułkownika kawalerii; zastępca szefa Oddziału I Sztabu Generalnego, szef Sekcji Traktatów Ministerstwa Spraw Wojskowych, do czerwca 1919 zastępca szefa sztabu i szef kwatermistrzostwa Dowództwa "Wschód". Czerwiec 1919-listopad 1920 zastępca i szef sztabu Armii gen. J. Hallera, a potem Grupy Operacyjnej gen. F. Latinika w walkach o Śląsk Cieszyński. Na froncie bolszewickim szef sztabu 1 Armii, potem 6 Armii, czasowo w służbie u marszałka Ferdinand Focha. Pułkownik Sztabu generalnego ze starszeństwem z 1 czerwca 1919. Listopad 1920 - lipiec 1923 przewodniczący Komisji Rozjemczej  w Mińsku, a następnie od kwietnia 1921 zastępca szefa Komisji granicznej na Wschodzie oraz przewodniczącego polsko-sowieckiej Komisji mieszanej nadzorującej rozejm; lipiec 1923 - wrzesień 1924 dowódca piechoty dywizyjnej 24 Dywizji Piechoty w Jarosławiu. 1 grudnia awansowany został na generała brygady ze starszeństwem z 15 sierpnia 1924 i 15. lokatą w korpusie generałów. Wrzesień 1924 - czerwiec 1926 dowódca 24 Dywizji Piechoty. Od 1 sierpnia 1928 r. w stanie spoczynku, osiadł we Lwowie. Zmarł śmiercią tragiczną. Został pochowany w Jedliczu.

Odznaczenia
Krzyż Walecznych - trzykrotnie.



Bibliografia
T. Kryska Karski, T. Żurakowski, Generałowie Polski Niepodległej, Editions Spotkania, Warszawa 1991
H. P. Kosk, Generalicja polska, t. 1, Oficyna Wydawnicza "Ajaks", Pruszków 1998












