
Aleksandr Aleksandrowicz Sieriebrow, ros. Александр Александрович Серебров (ur. 15 lutego 1944 w Moskwie, zm. 12 listopada 2013 tamże) – Lotnik Kosmonauta ZSRR.

W oddziale kosmonautów od 1 grudnia 1978 – cywilni specjaliści grupa 6. – do 10 maja 1995.

W 1958 ukończył 7 klas szkoły w Kirowie, a w 1961 (ze srebrnym medalem) szkołę średnią w Moskwie. W 1967 ukończył Fizyczno-Techniczny Moskiewski Instytut. Po ukończeniu Instytutu 9 lat prowadził działalność badawczą na jednym z wydziałów tego instytutu.

W 1970 ukończył MIPT w specjalności "fizyka cieczy, gazów i plazmy", a w 1974 ukończył studia na Uniwersytecie marksizmu-leninizmu KPZR miasta Mytiszczi.

Od 1976 pracował w Stowarzyszeniu Badań i Produkcji "Energia", wziął udział w rozwoju i testowaniu statków kosmicznych.

W 1978 wstąpił do oddziału kosmonautów. Odbył pełne szkolenie ogólne kosmiczne i przygotowania do lotu na statku kosmicznym, takim jak "Sojuz T" i stacja orbitalna "Salut".


Pierwszy lot w kosmos rozpoczął 19 sierpnia 1982, wraz z Leonidem Popowem i Swietłaną Sawicką jako inżynier lotu statku kosmicznego "Sojuz T-7". Pracował na pokładzie stacji orbitalnej "Salut-7" wraz z Anatolijem Bieriezowojem i Walentinem Lebiediewem. Wrócił na Ziemię 27 sierpnia na pokładzie "Sojuza T-5".

Drugi lot kosmiczny wykonał od 20 do 22 kwietnia 1983, wraz z Władimirem Titowem i Giennadijem Striekałowem jako kosmonauta badacz na "Sojuz TM-8". Ze względu na nieprawidłowe działania systemu podejścia statku nie dokonano dokowania do stacji "Salut-7" i lot został przedwcześnie zakończony.

W lutym 1987, w czerwcu i listopadzie 1988 był dublerem członków załóg podczas lotów statku kosmicznego "Sojuz TM-2", "Sojuz TM-5" i "Sojuz TM-7."

Trzeci lot kosmiczny odbył w dniach od 6 września 1989 do 19 lutego 1990 roku wraz z Aleksandrem Wiktorenko jako inżynier pokładowy "Sojuz TM-8". W ciągu 166 dni pracował na pokładzie stacji orbitalnej "Mir".

W styczniu 1993 był dublerem członka załogi podczas lotu statku kosmicznego "Sojuz TM-16".

Czwarty lot kosmiczny rozpoczął 1 lipca 1993, wraz z Wasilijem Cybliewym i francuskim astronautą Jeanem-Pierre'em Haigneré jako inżynier lotu statku kosmicznego "Sojuz TM-17". Pracował na pokładzie stacji orbitalnej "Mir". Wrócił na Ziemię wraz z Wasilijem Cybliewym na pokładzie statku kosmicznego "Sojuz TM-17" 14 stycznia 1994 roku.

Następnie pracował jako redaktor gazety "Zwiezdnyj czas".

Został uhonorowany tytułem Bohatera Związku Radzieckiego i odznaczony między innymi dwoma orderami Lenina. Był oficerem francuskiej Legii Honorowej.

Żonaty, miał jedno dziecko. Od strony matki był polskiego pochodzenia, mówił płynnie po polsku.

Bibliografia
