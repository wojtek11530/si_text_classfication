
'''14 Pułk Ułanów Jazłowieckich (14 p.uł.) – oddział kawalerii Wojska Polskiego II RP, kawalerii pancernej PSZ na Zachodzie oraz oddział partyzancki Armii Krajowej.

Święto pułku: od 1926 roku 11 lipca (rocznica bitwy pod Jazłowcem w 1919), wcześniej 8 grudnia (święto NMP Jazłowieckiej)

Miejsce postoju: garnizon Lwów.

Pułk w walkach o niepodległość i granice
Powstanie pułku i walki na obczyźnie
Zalążkiem pułku był utworzony w lutym 1918 roku w mołdawskiej miejscowości Ungheni szwadron polski, skupiający Polaków służących wcześniej w armii rosyjskiej. Po nieudanej próbie dołączenia do II Korpusu Polskiego, w obliczu groźby rozbrojenia przez Niemców, szwadron dołączył do 2. pułku konnego rosyjskiej Armii Ochotniczej, zachowując jednak polskie oznaki i komendę.
Wraz z "białymi" oddziałami szwadron przeszedł na Kubań w południowej Rosji i brał udział w walkach z bolszewikami m.in. pod Tarhową, Wielikokniażeską, Jekaterynodarem, Biełoglinną i Tichoriecką. W połowie sierpnia 1918 r. szwadron mocą umowy pomiędzy dowódcą rosyjskiej Armii Ochotniczej i generałem Lucjanem Żeligowskim podporządkowany został tworzącym się na Kubaniu oddziałom polskim. Wkrótce szwadron zreorganizowano jako dwuszwadronowy dywizjon, którego dowódcą został we wrześniu mjr Konstanty Plisowski. W październiku 1918 r. został zorganizowany trzeci szwadron (oficerski), a oddział oficjalnie przyjął nazwę Dywizjon Jazdy przy 4 Dywizji Strzelców Polskich. W drugiej połowie stycznia 1919 roku dywizjon przewieziony został drogą morską do Odessy na Ukrainie. Tam przyjął licznych ochotników i został rozwinięty w Pułk Ułanów 1 Dywizji Jazdy pod dowództwem majora Plisowskiego. Oddział liczył 98 oficerów oraz 530 podoficerów i ułanów w czterech szwadronach liniowych, szwadronie karabinów maszynowych i plutonie łączności. 1 szwadron pułku walczył u boku wojsk francuskich, greckich i "białych" rosyjskich z bolszewikami w okolicach Odessy i pod Tyraspolem. W kwietniu siły koalicyjne opuściły Odessę, odchodząc do Besarabii w Rumunii. Polacy osłaniali odwrót sojuszników, a pułk ułanów przekroczył graniczny Dniestr jako ostatni. Po dwumiesięcznym pobycie w Besarabii 15 czerwca 1919 roku niedaleko Śniatynia pułk ułanów przekroczył granicę rumuńską i przybył do Polski.

Walki w Polsce



Z końcem czerwca pułk rozpoczął działania zbrojne w Małopolsce Wschodniej przeciwko oddziałom ukraińskim. Ułani walczyli nad Złotą Lipą, pod Sokołowem i nad Strypą. W dniach 11 do 13 lipca 1919 r. pułk w ciężkim boju pod Jazłowcem odparł atakujące oddziały ukraińskie (łącznie w sile dwóch i pół brygady) i nie dopuścił wroga do klasztoru Sióstr Niepokalanek w Jazłowcu. Po tym wydarzeniu NMP Jazłowiecka została patronką pułku, który przyjął nazwę Jazłowiecki. W dowód wdzięczności za uratowanie przed Ukraińcami wychowanki SS Niepokalanek z Jazłowca ufundowały pułkowi sztandar. Po wyparciu wojsk ukraińskich za Zbrucz pułk przeszedł na Wołyń, by walczyć z bolszewikami. Numer "14" otrzymał w sierpniu 1919 r. wraz z oficjalnym zatwierdzeniem nazwy. Brał udział w kampanii 1920 r., w ramach której uczestniczył w zagonie na Koziatyn, wyprawie kijowskiej oraz bitwie pod Komarowem.
Pułk stracił ogółem (polegli, zmarli od ran i chorób) 11 oficerów i ponad 100 podoficerów i ułanów. Rany odniosło 31 oficerów, 273 podoficerów i ułanów.
Krzyżem Virtuti Militari V. klasy nagrodzono 83 żołnierzy pułku, Krzyżem Walecznych – 239 żołnierzy, w tym 24 – czterokrotnie, 43 – trzykrotnie, 122 – dwukrotnie.

Pułk w okresie pokoju
W okresie pokoju pułk stacjonował we Lwowie, w koszarach przy ul. Łyczakowskiej 76.
Za walki w latach 1918–20 sztandar pułku został odznaczony orderem Virtuti Militari V klasy (nadanie nr 2514) osobiście przez Naczelnego Wodza marszałka Józefa Piłsudskiego 20 marca 1921 roku, za walki w 1939 udekorowany wstęgą w barwach narodowych.

Zgodnie z rozkazem ministra spraw wojskowych O.V. L 33035 E z 1925 r. przy pułku stacjonował 4 Szwadron Samochodów Pancernych.





W kampanii obronnej 1939 roku
W 1939 roku pułk w ramach macierzystej Podolskiej Brygady Kawalerii, walczył początkowo w składzie Armii Łódź, a następnie Armii Poznań.

Bezpośrednio po mobilizacji, 27 sierpnia, pułk został przetransportowany do miejscowości Nekla niedaleko Wrześni. Po wyładowaniu został skierowany w okolice Sierosławia, wsi położonej około dziesięciu kilometrów na zachód od Poznania do zabezpieczenia przejścia między Jeziorem Niepruszewskim a Jeziorem Lusowskim. Zgodnie z dalszymi rozkazami od 4 września przeszedł w rejon Gniezna i dalej przez Witkowo, Słupcę, okolice Konina do Uniejowa, gdzie przybył 9 września. W następnych dniach stoczył zwycięskie boje pod miastem i na wschód od niego pod Gostkowem i Wartkowicami.
Następnie skierował się w okolice Łęczycy i po osiągnięciu linii Ozorków – Stryków przeszedł w rejon Łowicza, który został zdobyty przez wojska Armii "Poznań" 11 września. Grupa Operacyjna Kawalerii gen. Grzmota-Skotnickiego działała następnie (na północ od Łowicza) na kierunku Brzozów – Budy Stare – rejon Młodzieszyna i w okolicach Brochowa przekroczyła Bzurę. W rejonie Tułowic, na skraju Puszczy Kampinoskiej, toczyła bardzo ciężkie boje, przebijając się przez okrążenie. Ranny pod Tułowicami gen. Grzmot-Skotnicki zmarł następnego dnia, a obowiązki dowódcy Grupy Operacyjnej, w której składzie działał pułk, przejął gen. Abraham. Grupa skierowała się w kierunku zachodnim, w głąb Puszczy Kampinoskiej. W ciężkich marszach dotarła do miejscowości Górki około 16 kilometrów od Tułowic. Tam stoczyła 17 września wielogodzinny, zwycięski bój z nieprzyjacielem i w pierwszej fazie pomaszerowała w kierunku Modlina, jednak dowódca Grupy zmienił rozkazy i skierował oddziały na odsiecz Warszawie. Pułk brał udział w zajęciu Sierakowa leżącego na wschodnim skraju Puszczy Kampinoskiej, niedaleko granic stolicy. Dowódca pułku płk Godlewski zdecydował się na atak na umocnione pozycje nieprzyjaciela. 19 września 1939 r. w okolicach Dąbrowy Leśnej 14 pułk przeprowadził szarżę (Szarża pod Wólką Węglową), w wyniku czego część Armii Poznań po bitwie nad Bzurą weszła do Warszawy i znacząco wzmocniła szeregi obrońców stolicy. Szarża znana i sławna wówczas w Europie, została porywająco opisana przez włoskiego korespondenta wojennego Mario Appeliusa. W szarży pułk poniósł poważne straty – ok. 100 zabitych i 100 rannych. Przez Bielany nad Wisłą posuwał się w kierunku południowym do koszar 1 Pułku Szwoleżerów przy ul. 29 Listopada. Zdziesiątkowany pułk został połączony z 6 Pułkiem Ułanów Kaniowskich, z którym wspólnie walczył w Podolskiej Brygadzie Kawalerii. Do kapitulacji stolicy 28 września prowadził walki w rejonie ul. Czerniakowskiej.

Szwadron marszowy pułku od 12 września podporządkowany był 10 Brygadzie Kawalerii i w jej składzie walczył pod Lwowem. 24 września jeden ze szwadronów pułku przeprowadził szarżę na pozycje jednostek Armii Czerwonej w czasie bitwy pod Husynnem.

Ponieważ sztandar pułku posiadał już wstęgę orderu Virtuti Militari za wojnę polsko-bolszewicką, decyzją Rady Trzech (Kapituły Orderu Virtuti Militari) w Londynie pułk uzyskał prawo umieszczenia na wstędze biało-czerwonej przy sztandarze napisu: ''"Wyróżniony za niezwykłe męstwo w kampanii 1939 w Polsce"''.

Za udział w walkach z Niemcami w 1939 roku ułanom pułku nadano trzy krzyże Virtuti Militari IV klasy i 25 V klasy oraz 42 Krzyże Walecznych.

Jazłowieccy ułani
Dowódcy pułku:'''
kpt. Szmidt (II – VIII 1918 dowódca szwadronu w Rumunii)
rtm. Perkowski (VIII - IX 1918 dowódca dywizjonu)
mjr Konstanty Plisowski (od IX 1918; w VII 1920 objął IV Brygadę Jazdy)
mjr Jerzy Bardziński (od 18 VIII 1920)
rtm. Piotr Massalski (do 12 IX 1920 ranny)
kpt. art. Michał Belina-Prażmowski (27 VIII - 12 IX 1920)
mjr Albert Wielopolski (od 1 IV 1921)
płk Konstanty Przeździecki (od 8 II 1922)
płk dypl. Marian Przewłocki (od 16 XII 1925)
ppłk Andrzej Kunachowicz (od 23 III 1932)
płk Edward Józef Godlewski (od 4 II 1936)
rtm. Andrzej Heliodor Sozański (od 26 IX 1939; dowódca szwadronu ckm)

Zastępcy dowódcy pułku:'''
mjr dypl. Antoni Grudziński (VII - VIII 1939)

Oficerowie:'''
Leszek Biłyk
Władysław Kulesza

Ułani:'''
Mieczysław Dębicki

Ułani Jazłowieccy - kawalerowie Orderu Virtuti Militari

Odznaczeni Krzyżem Srebrnym Orderu Virtuti Militari za wojnę 1918-1920 ( nawiasach podano numer krzyża)
Spis utworzony na podstawie "Zarys historji wojennej 14-go pułku ułanów jazłowieckich" s. 39-40



Odznaczeni Orderem Virtuti Militari za kampanię wrześniową 1939.
Krzyżem Złotym

Krzyżem Srebrnym



Obsada etatowa pułku we wrześniu 1939
Dowództwo
dowódca – płk Edward Józef Godlewski
zastępca dowódcy pułku – ppłk Zygmunt Mikołaj Ważyński
kwatermistrz – p.o. chor. Bronisław Gadzin
adiutant – por. Franciszek Zdzisław Malanowski
oficer ordynansowy – ppor. Jerzy Weisman-Zawidowski
oficer informacyjny – ppor. Stefan Fiema
oficer broni – por. Wilhelm Kullmann
oficer gazowy – ppor. Roman Izierski
dowódca szwadronu gospodarczego- por. inż. Alfred Godlewski
szef – st. wchm. Michał Skopowski
oficer żywnościowy – chor. Bronisław Gadzin (również kwatermistrz)
płatnik – p.o. st. wchm. Kazimierz Doroszka
lekarz – ppor. lek. Kazimierz Michał Kosiński
lekarz weterynarii – ppor. lek. wet. Jarosław Piechowicz
kapelan – ks. Michał Lewandowski
szef kancelarii – st. wchm. Władysław Piórek

1 szwadron
p.o. dowódcy – ppor. Zbigniew Franciszek Panesz
dowódca 1 plutonu – ppor. Harry Daube 
dowódca 2 plutonu – ppor. Aleksander Marczyński 
dowódca 3 plutonu – wachm. Gracjan Świątkiewicz 
szef szwadronu – st.wchm. Jan Przybyła

2 szwadron
dowódca szwadronu – rtm. Roman Feliks Dzierżanowski
dowódca 1 plutonu – ppor. Zbigniew Żurowski
dowódca 2 plutonu – ppor. Edward Marian Cordes
dowódca 3 plutonu – por. Franciszek Szlachcic
szef szwadronu – plut. Michał Olearnik 

3 szwadron
dowódca szwadronu – por. Marian Walicki
dowódca 1 plutonu – ppor. Gerard Bazyli Korolewicz
dowódca 2 plutonu – ppor. Jerzy Paweł Szolc 
dowódca 3 plutonu – ppor. Eugeniusz Iwanowski
szef szwadronu – st.wchm. Kazimierz Juźwa 

4 szwadron
dowódca szwadronu – rtm. Józef Bokota
dowódca 1 plutonu – por. Bolesław Kostkiewicz
dowódca 2 plutonu – ppor. Zygmunt Kostiuk
dowódca 3 plutonu – ppor. Jerzy Torosiewicz
szef szwadronu – st.wchm. Rudolf Zenker 

szwadron ckm
dowódca szwadronu – rtm. Andrzej Heliodor Sozański (od 26 IX 1939 dowódca pułku)
dowódca 1 plutonu – por. Jerzy Fedorowicz
dowódca 2 plutonu – ppor. Władysław Tychanowicz
dowódca 3 plutonu – wchm. pchor. Leszek Biłyk
szef szwadronu – wchm. Jan Dzieliński

dowódca plutonu kolarzy – ppor. Zbigniew Wacek
dowódca plutonu ppanc. – ppor. Wiktor Ziemiński
dowódca plutonu łączności – por. Leon Rzewuski

Pułk w składzie PSZ na Zachodzie


Po kampanii wrześniowej 14 pułk ułanów został odtworzony w kwietniu 1940 roku we Francji jako III batalion im. Ułanów Jazłowieckich w składzie 10 Brygady Kawalerii Pancernej. Po klęsce Francji ponownie odtworzony w Wielkiej Brytanii jako I Batalion Strzelców im. 14 Pułku Ułanów Jazłowieckich 1 Brygady Strzelców, od 8 października 1940 znów w składzie 10 Brygady Kawalerii Pancernej.


Skład organizacyjny jazłowieckiego batalionu
dowództwo
dowódca – płk dypl. Witold Gierulewicz
zastępca dowódcy – mjr Stefan Starnawski
1 szwadron
dowódca – kpt. Stanisław Górski
2 szwadron
dowódca – rtm. Aleksander Rylke ''(z 14 p.uł., w 1939 dowódca szwadronu w Ośrodku Zapasowym Podolskiej BK)''
3 szwadron
dowódca – rtm. Franciszek Koprowski ''(z 10 Pułku Ułanów Litewskich, w 1939 w CWK)''
szwadron ckm
dowódca – kpt. Jan Downar-Zapolski

Do końca 1941 pułk (batalion) pozostał na stanowiskach obronnych w hrabstwie Angus. Ułani brali udział w pracach fortyfikacyjnych pod kierunkiem oficerów wojsk inżynieryjnych. Stosunki polskich żołnierzy z miejscową ludnością były serdeczne, mimo nieporozumień wynikających ze słabej znajomości języka angielskiego. Prowadzono więc intensywne kursy językowe.


W październiku 1941 roku pułk otrzymał pierwsze czołgi. Rozkazem Naczelnego Wodza i Ministerstwa Spraw Wojskowych L9/46 (l.465/6M.taj./42) 15 sierpnia 1942 został przemianowany na '''14 Pułk Kawalerii Pancernej. Podczas reorganizacji 1 Dywizji Pancernej w październiku 1943 roku pułk przeniesiono do 16 Brygady Pancernej. 8 stycznia 1944 pułk powrócił do tradycyjnej nazwy.

W sierpnia 1944 roku pułk otrzymywał pierwsze uzupełnienie spośród Polaków przymusowo wcielonych do Wehrmachtu. Rozpoczęto szkolenie motorowe, pancerne i bojowe. Pułk wyposażono w czołgi typu Sherman.

W marcu 1945 dobiegło końca szkolenie bojowe pancernego 14 Pułku Ułanów Jazłowieckich w pełnym składzie. Dowodził wtedy płk Stefan Starnawski.
W kwietniu jednostka osiągnęła gotowość bojową, a dowódca pułku wręczył dowódcom szwadronów tradycyjne proporce.

Jednak już w maju pułk musiał oddać 1 Dywizji Pancernej większość oficerów i ułanów. Zostało tylko jedenastu oficerów, jeden chorąży i siedemnastu szeregowych. Udziału w walkach nie wziął.

W sierpniu 1945 do jego szwadronów zaczęły napływać uzupełnienia. Byli to nadal głównie jeńcy: Polacy z armii niemieckiej.

Pancerny 14 Pułk Ułanów Jazłowieckich rozformowany został w 1947 roku.

Skład organizacyjny pułku


Dowództwo
dowódca – płk Stefan Starnawski
zastępca dowódcy – mjr Włodzimierz Korytkowski
kwatermistrz – rtm. Walerian Minor
szwadron dowodzenia
dowódca – por. Bronisław Koziełł-Poklewski
pluton rozpoznawczy
dowódca – ppor. Zygmunt Burszta
trzy szwadrony liniowe po pięć plutonów czołgów
dowódca 1 szwadronu – rtm. Adam Smolka
dowódca 2 szwadronu – rtm. Jerzy Friedlich
dowódca 3 szwadronu – rtm. Cyryl Czajkowski-Golejewski
W pułku służyło:
oficerów – 34
szeregowych – 596
Sprzęt:
czołgi średnie – 52
czołgi lekkie – 11

Pułk w składzie Armii Krajowej
Zgodnie z tzw. planem OSZ (odtwarzania sił zbrojnych) w Okręgu Lwów AK organizowano zawiązki przedwojennych oddziałów DOK VI, w tym także 14 Pułku Ułanów Jazłowieckich, docelowo jako jednostki zmotoryzowanej, w praktyce – pieszej. Początkowo wiosną 1944 r. uformowano 1, 2 i 3 pluton w Dzielnicy Lwów-Wschód (rejon lasów winnickich). Tak powstały oddziały leśne 14 pułku ułanów. Liczyły one pierwotnie 32 żołnierzy AK, którzy z powodu dekonspiracji musieli opuścić Lwów. Wkrótce dołączyli do nich ochotnicy z okolic miasta, a także Polacy wcieleni do armii niemieckiej, którym udało się zdezerterować.

Dowódcą mianowano kapitana Dragana Sotiroviča ps. "Draża" , oficera przedwojennej armii Królestwa Jugosławii, który zbiegł z niewoli niemieckiej i dzięki polskiemu podziemiu ukrywał się we Lwowie. W maju 1944 oddziały leśne 14 pułku liczyły już około 100 żołnierzy. Ważnym zadaniem ułanów była obrona mieszkańców podlwowskich wsi przed napaścią Ukraińskiej Powstańczej Armii, realizującej plan depolonizacji Małopolski Wschodniej poprzez czystki etniczne. Ze zbliżaniem się frontu oddziały AK rozpoczęły przygotowania do akcji Burza. W lipcu 14 Pułk Ułanów miał już 6 szwadronów, w trzy w stadium organizacji. Razem liczył 827 żołnierzy uzbrojonych w 7 rkm, 17 pm, 246 kbk, 130 pistoletów, 745 granatów ręcznych i 6 granatników przeciwpancernych.

Ułani jazłowieccy wzięli udział w kilkudniowych walkach o Lwów (22 – 27 lipca 1944). Po zajęciu miasta sowieci rozbroili i aresztowali tysiące żołnierzy lwowskiej AK. Wśród zatrzymanych był także ranny kpt. Draża Sotirovič, świeżo odznaczony przez dowództwo AK Krzyżem Virtuti Militari V klasy. Zdołał on jednak uciec i dołączyć do tych ułanów, którzy uniknęli niewoli.

Resztki pułku ukryły się w okolicach Brzozowa, skąd część ludzi z kpt. Drażą przeszła wiosną 1945 na Dolny Śląsk, a stamtąd do amerykańskiej strefy okupacyjnej. Pozostali żołnierze 14 pułku walczyli z sowietami. 26 czerwca 1945, po ostatnim starciu pod Domaradzem oddział został rozwiązany.

Symbole pułkowe

Sztandar

Sztandar ufundowany przez grono wychowanek sióstr niepokalanek w Jazłowcu pod przewodnictwem Teresy hr. Łubieńskiej wręczył i udekorował orderem Virtuti Militari marszałek Józef Piłsudski w Tomaszowie Lubelskim 20 marca 1921.

W kampanii wrześniowej sztandar towarzyszył pułkowi w walce. 19 września pułk w szyku konnym uderzał w kierunku na Wólkę Węglową. Galopujący za dowódcą pułku poczet sztandarowy znalazł się w ogniu nieprzyjacielskiej artylerii. Ciężko ranny sztandarowy upuścił sztandar. Znalazł się on na chwilę w rękach niemieckich. Relacje świadków nie są spójne, niemniej jednak niebezpieczeństwo było znaczne. Za uratowanie sztandaru kapral Czech został udekorowany orderem Virtuti Militari. Całe zdarzenie dość dokładnie opisał też włoski korespondent wojenny Mario Appelus.

Po szarży pod Wólką Węglową sztandar przywieziono do Warszawy. Oddzielnie dotarła na Bielany i do Warszawy szarfa chorążego (bandolier). 29 września adiutant pułku odczytał rozkaz gen. Rómmla o kapitulacji. Następnie odczytano rozkaz o odznaczeniach. Po dekoracji przed frontem żołnierzy po raz ostatni przedefilował symbol pułkowy. Adiutant pułku otrzymał rozkaz ukrycia sztandaru. Wtedy odczepiony został płat od drzewca.

Dowódca Armii "Warszawa" gen. Rómmel w rozkazie z 28 września adresowanym do Podolskiej BK stwierdził: […] Stawiam wniosek o najwyższe odznaczenie pułków nadaniem orderu Virtuti Militari na ich sztandary: IV kl. na sztandar 14 Pułku Ułanów Jazłowieckich…

Pod koniec września 1939 do domu Józefa i Janiny Narbutowiczów przy ul. Nowogrodzkiej 25/7 zgłosił się por. Malanowski. Przyniósł na przechowanie płat sztandaru, grot (orła) oraz łącze drzewca. W czasie okupacji i powstania warszawskiego sztandar nie doznał uszczerbku. Po powstaniu Narbutowiczowie zostali ewakuowani pod Radomsko. Po powrocie do stolicy w marcu 1945 stwierdzili, że części metalowe ze strychu zniknęły wraz z ich rzeczami osobistymi. Płat sztandaru, tkwiący w materacu w mieszkaniu, pozostał nietknięty.

Po śmierci pani Narbutowicz w 1959 jej syn inż. Romuald Narbutowicz przejął płat sztandaru i przeniósł go do swego mieszkania. Niedługo potem otrzymał list od por. Malanowskiego, który polecił mu przekazać sztandar jego bratu, Janowi Malanowskiemu. Narbutowicz, w myśl wcześniejszych wskazań matki, czuł się zobowiązany oddać sztandar depozytorowi. Zaznaczył jednak, że jego zdaniem właściwym miejscem dla sztandaru jest Muzeum WP. Jeden z warszawskich "jazłowiaków" dowiedział się wkrótce z listu od kolegi z Anglii, że sztandar znajduje się w Londynie. Spowodowało to liczne protesty krajowych kombatantów.

Udało się również wyjaśnić losy grotu z orłem. W muzealnym magazynie wśród dawniejszych, nieprzepisowych sztandarów, zdeponowanych przez pułki przed wojną, natrafiono na nieopisanego orła z liczbą 14 na cokole. Znalazł się on wśród pierwszych powojennych nabytków Muzeum WP, nieopisanych i bez daty wpływu. Okazało się, że orzeł należał od sztandaru bojowego z września 1939. Jego sylwetka jest identyczna, a na piersiach są widoczne nietypowe elementy mocujące krzyż VM.

Odznaka pułkowa

Zatwierdzona Dz. Rozk. MSWojsk. Nr 49, poz.872 z 13 grudnia 1921. Odznaka przedstawiała krzyż maltański o białych ramionach. W centralnej części odznaki miniatura Krzyża Virtuti Militari. Krzyż nałożony jest na okrągłą, karbowaną oksydowaną tarczę tzw. słońce Podola, na której wypisano litery U oraz J (od ułanów jazłowieckich) oraz data powstania pułku – 1918. Odznaka była wykonywana w wersji żołnierskiej oraz oficerskiej. Wymiary: 46 cm x46 cm.

Wersja oficerska – trzyczęściowa wykonana w srebrze, złocona i emaliowana. Na rewersie próba srebra i inicjały wykonawcy.

Wersja żołnierska – jednoczęściowa wykonana z tombaku srebrzonego i oksydowanego, bita z głęboką lub płytką kontrą.

Barwy

 Proporczyk kanarkowy (bladożółty) z żyłką białą pośrodku;

 Otok żółty; 

 Spodnie długie ciemnogranatowe, lampasy żółte, wypustka żółta

 proporczyk dowództwa w 1939

 proporczyk 1 szwadronu w 1939

 proporczyk 2 szwadronu w 1939

 proporczyk 3 szwadronu w 1939

 proporczyk 4 szwadronu w 1939

 proporczyk 5 szwadronu ckm w 1939

 proporczyk plutonu łączności w 1939


Na naramiennikach numer pułku 14, cyfry z białego metalu przypinane (ułani) lub haftowane srebrną nicią (oficerowie);

Żurawiejka
Hej dziewczęta w górę kiecki,
jedzie ułan jazłowiecki.
Lance do boju, szable w dłoń
bolszewika goń, goń, goń!

A "Czternasty" spod Odessy
przywiózł złota pełne kiesy.
Lance do boju...

Zawadiacko głowę nosi
i do szarży sam się prosi.
Lance do boju...

Mamałygi pełne niecki
zjada ułan jazłowiecki
Lance do boju...

Kultywowanie tradycji

Od 1995 roku tradycje 14 Pułku Ułanów Jazłowieckich kultywował 1 batalion czołgów 6 Brygady Kawalerii Pancernej ze Stargardu Szczecińskiego.

9 stycznia 2008 roku 2 batalion 12 brygady zmechanizowanej został utożsamiony z 14 pułkiem Ułanów Jazłowieckich 

Od 1991 roku tradycje 14 Pułku Ułanów Jazłowieckich kultywuje 14 Drużyna Harcerska z Sochaczewa. W sztandarze drużyny zaszyte są fragmenty Sztandaru Pułkowego.




Bibliografia
"Księga jazdy polskiej": pod protektoratem marsz. Edwarda Śmigłego–Rydza. Warszawa 1936. Reprint: Wydawnictwo Bellona Warszawa 1993
Linki zewnętrzne
(martwy link ? 20.10.2011)
