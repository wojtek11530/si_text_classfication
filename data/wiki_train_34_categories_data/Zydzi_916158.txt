Henryk Kon (ur. 1 października 1857 w Wieluniu, zm. 9 stycznia 1934 w Łodzi) – lekarz łódzki, społecznik. 

Syn Fajbusia i Estery z Herszlików. 

Nauka i studia
Ukończył gimnazjum rządowe w Piotrkowie Trybunalskim i studia na wydziale lekarskim Cesarskiego Uniwersytetu Warszawskiego (1883). 

Praca zawodowa
Początkowo praktykę lekarską prowadził w Noworadomsku (Radomsku).
W lipcu 1888 r. przeniósł się z Noworadomska do Łodzi i objął stanowisko lekarza fabrycznego kilku łódzkich zakładów przemysłowych.
Jednocześnie pełnił obowiązki ordynatora oddziału wewnętrznego szpitala fabrycznego przy ul. Nawrot 58. 
Podczas I wojny światowej był naczelnym lekarzem Szpitala Miejskiego św. Aleksandra przy ul. Drewnowskiej 75. 

Gdy w 1922 r. powstała w Łodzi Kasa Chorych został w niej zatrudniony, pełniąc z jej upoważnienia obowiązki lekarskie w dotychczas obsługiwanych zakładach fabrycznych. 

Działalność pozazawodowa
Był jednym z założycieli Łódzkiego Towarzystwa Lekarskiego. 
W 50-lecie pracy zawodowej Henryka Kona Towarzystwo, w uznaniu jego zasług, obdarzyło go godnością członka honorowego. 

Był członkiem zarządu Łódzkiego Towarzystwa Pielęgnowania Chorych „Bikur Cholim". 

Aktywnie działał w Sekcji do walki z gruźlicą przy Wydziale Zdrowotności Publicznej Magistratu. 

Varia
Mieszkał przy ul. H. Sienkiewicza 63. 
Zmarł 9 stycznia 1934 r. w Łodzi i został pochowany na cmentarzu żydowskim w Łodzi przy ul. Brackiej (str. L, kw. M).
W małżeństwie z Gabrielą z Konów (1872–1926) miał syna Ludwika (ur. 8 sierpnia 1896 w Noworadomsku, też lekarza) i urodzone w Łodzi córki: Zofię (1895-1912) i Marię (ur. 22 sierpnia 1898).

Bibliografia
Informator miasta Łodzi na rok 1919'',
Informator miasta Łodzi na rok 1920'',
Fijałek J., Indulski J. Opieka zdrowotna w Łodzi do roku 1945. Studium organizacyjno-historyczne, Łódź 1990,
Kempa A., Szukalak M. Żydzi dawnej Łodzi. Słownik Biograficzny Żydów łódzkich oraz z Łodzią związanych Tom II Od A do Z,'' Oficyna Bibliofilów, Łódź 2002, ISBN 83-87522-52-X.










