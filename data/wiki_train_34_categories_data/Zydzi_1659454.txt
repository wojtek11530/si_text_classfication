Friedrich Felsch (ur. 7 czerwca 1901, data śmierci nieznana) – zbrodniarz nazistowski, członek załogi niemieckiego obozu koncentracyjnego Mauthausen-Gusen i SS-Sturmmann.

Z zawodu piekarz. Członek NSDAP i Waffen-SS. Przeszedł szkolenie w obozie głównym Mauthausen od 26 maja do 25 sierpnia 1944. Następnie skierowano go do podobozu Linz III gdzie przebywał od 25 sierpnia 1944 do 5 maja 1945. Felsch pełnił tam służbę jako strażnik w zakładach Hermann Göring, kierownik komanda więźniarskiego i dowódca oddziału wartowniczego. 

Po zakończeniu wojny Felsch zasiadł na ławie oskarżonych w procesie załogi Mauthausen-Gusen (US vs. Hans Bergerhoff i inni), który toczył się przed amerykańskim Trybunałem Wojskowym w Dachau. 23 czerwca 1947 został on skazany na karę dożywotniego pozbawienia wolności. Jak ustalił Trybunał oskarżony wielokrotnie maltretował więźniów, tak że odnoszono ich następnie do szpitala obozowego. Część z nich na skutek tego zmarła. W wyniku rewizji wyroku w dniu 26 lutego 1948 karę zmniejszono do 20 lat pozbawienia wolności. Potwierdzono wprawdzie zbrodnie Felscha, ale jednocześnie uznano, iż kara jest zbyt surowa. 

Bibliografia
David Wingeate Pike, Spaniards in the Holocaust: Mauthausen, the Horror on the Danube, Routledge, 2000 ISBN 0415227801
Deputy Judge Advocate's Office, Review and Recommandation, US v. Hans Bergerhoff et al., case no. 000-51-5-1, 26 February 1948  










