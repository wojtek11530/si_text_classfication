
Makia, makchia to wtórna formacja roślinna występująca w wilgotniejszych siedliskach w rejonie śródziemnomorskim. Powstała w miejscu zniszczonych przez Rzymian twardolistnych, głównie dębowych lasów. 

Tworzą ją wiecznie zielone, sucholubne, twardolistne zarośla, składające się ze skarlałych drzew takich jak dąb ciernisty Quercus coccifera i ostrolistny Quercus ilex, cedr atlaski Cedrus atlantica, drzewo poziomkowe Arbutus andrachne, dzikie odmiany oliwek czy pistacja kleista Pistacia lentiscus, drobnolistnych krzewów i krzewinek (dominują rodzaje: mirt i wrzosiec) oraz licznych gatunków aromatycznych roślin zielnych. 

Wiele z olejków eterycznych owych roślin ma zastosowanie w medycynie. Okres wegetacji przypada na wiosnę, gdy ilość opadów jest największa. 

Na glebach wapiennych makia przechodzi w garig.

Od makii swą nazwę przyjęli maquis, francuscy partyzanci z czasów II wojny światowej.

Zobacz też
chaparral
fynbos
frygana
matorral


