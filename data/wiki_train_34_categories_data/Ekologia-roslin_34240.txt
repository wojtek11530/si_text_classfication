

Owoc (łac. fructus) − w znaczeniu botanicznym występujący u okrytozalążkowych organ powstający z zalążni słupka, zawierający w swym wnętrzu nasiona, osłaniający je i ułatwiający rozsiewanie.

Gdy w jednym kwiecie występuje większa liczba słupków wolnych, wtedy powstające z nich owoce tworzą owoc zbiorowy na wspólnym dnie kwiatowym (malina, truskawka). Natomiast z kilku kwiatów zebranych w skupiony kwiatostan powstają owocostany (morwa, kłębek buraka, figowiec, ananas).

Typowo wykształcony owoc składa się z owocni (perykarpu) i z nasion. Budowa owoców służy usprawnieniu różnych metod rozsiewania. Owoce mięsiste mogą być roznoszone przez zwierzęta, dla których stanowią pokarm (zoochoria), owoce suche rozprzestrzeniane są m.in. przez wiatr (anemochoria), wodę (hydrochoria) lub zwierzęta. 

Budowa
Owocnia (perykarp) - powstaje ze ściany zalążni słupka, jest zbudowana z trzech warstw:
egzokarp - warstwa zewnętrzna, okrywająca owoc,
mezokarp - warstwa środkowa, może być soczysta (zbudowana z miękiszu), jak u pestkowca albo sucha i twarda jak w strąkach,
endokarp - warstwa wewnętrzna, tworząca ściany komory nasiennej. Może być błoniasta i cienka jak w strąkach grochu, grubsza i skórzasta jak w jabłku lub zdrewniała w pestce śliwy.
Nasiona - powstają w wyniku rozwoju zapłodnionych zalążków.

Podział

Owoce mogą być pojedyncze (wówczas powstają z jednej zalążni) i złożone (owocostan) lub też zbiorowe (wtedy powstają z kilku słupków wolnych (apokarpicznie).

Ze względu na ekologię i morfologię, owoce dzieli się na suche i soczyste:
Owoce suche:
pękające - są one wielonasienne i mają suche owocnie, które otwierają się po dojrzeniu i rozsiewają nasiona:
mieszek - zebrane jako owoce zbiorowe tworzą wielomieszki,
strąk,
łuszczyna,
łuszczynka,
torebka,
niepękające - są zazwyczaj jednonasienne, nasiona tych owoców pozostają zamknięte w całej owocni lub jej części, 
niełupka,
ziarniak,
orzech (np. żołędzie) i orzeszek (np. kłębki buraka)
skrzydlak
rozłupnia rozpadająca się na rozłupki
rozpadające się na jednonasienne niełupki - np. strąk przewęzisty seradeli lub łuszczyna przewęzista łopuchy
Owoce soczyste (mięsiste)''':
pestkowiec
jagoda
jagoda pozorna
owoce jabłkowate lub  owoce szupinkowe
owoc zbiorowy
owocostan (owoc złożony)
Zobacz też



owoce jadalne
owoce trujące
owoce cytrusowe
owoce morza
owocolistek
owocnik
owoc pozorny







