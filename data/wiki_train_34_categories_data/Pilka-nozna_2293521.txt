Florin Daniel Bratu (ur. 2 stycznia 1980 w Bukareszcie) – piłkarz rumuński grający na pozycji napastnika. Mierzy 186 cm wzrostu, waży 75 kg. Od 2011 roku jest piłkarzem klubu Gaz Metan Mediaş.

Kariera klubowa
Karierę piłkarską Bratu rozpoczął w klubie Tractorul Braşov. W sezonie 2000/2001 grał w nim w rozgrywkach drugiej ligi rumuńskiej. W 2001 roku przeszedł do Rapidu Bukareszt. 5 sierpnia 2001 zadebiutował w jego barwach w pierwszej lidze rumuńskiej w wygranym 3:0 wyjazdowym meczu z UMT Timişoara. W 2002 roku zdobył z Rapidem Puchar Rumunii, a następnie Superpuchar Rumunii. W tamtym roku był też wypożyczony do Electromagnetiki Bukareszt. W 2003 roku wywalczył z Rapidem mistrzostwo Rumunii i swój drugi superpuchar kraju w karierze.

W 2003 roku Bratu przeszedł z Rapidu do tureckiego Galatasaray SK. W tureckiej lidze zadebiutował 13 września 2003 w przegranym 0:1 wyjazdowym meczu z Konyasporem. W ataku Galatasaray grał przez sezon.

Latem 2004 roku Bratu został zawodnikiem francuskiego FC Nantes. Swój debiut w Ligue 1 zanotował 7 sierpnia 2004 w meczu z FC Metz (0:1). W sezonie 2004/2005 pomógł Nantes w utrzymaniu się w lidze i zajęciu 17. miejsca.

W 2005 roku Bratu wrócił do Rumunii i został piłkarzem Dinama Bukareszt. W 2006 roku został z nim wicemistrzem kraju. W 2006 roku wypożyczono go do Valenciennes FC, w którym zadebiutował 5 sierpnia 2006 w zremisowanym 1:1 wyjazdowym spotkaniu z AJ Auxerre. W 2007 roku wrócił z wypożyczenia i w Dinamie grał do lata 2010 roku.

Latem 2010 Bratu został zawodnikiem bułgarskiego Liteksu Łowecz. W lidze bułgarskiej swój debiut zaliczył 31 lipca 2010 z Miniorem Pernik (2:1) i w debiucie zdobył gola. W 2010 roku zdobył z Liteksem Superpuchar Bułgarii.

W 2011 roku Bratu podpisał kontrakt z Gaz Metan Mediaş. W nim po raz pierwszy wystąpił 26 lutego 2011 w meczu z FC Politehniką Timişoara (1:3).



Kariera reprezentacyjna
W reprezentacji Rumunii Bratu zadebiutował 12 lutego 2003 roku w wygranym 2:1 towarzyskim meczu ze Słowacją. 30 kwietnia tamtego roku w sparingu z Litwą (1:0) strzelił pierwszego gola w reprezentacji. Od 2003 do 2008 roku wystąpił w kadrze narodowej 14 razy i zdobył 2 bramki.



Bibliografia
