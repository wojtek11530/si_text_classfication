Ubytek przegrody międzykomorowej (ang. ventricular septal defect, VSD) – najczęstsza wrodzona wada serca u noworodków. Ponieważ w późniejszym okresie życia przegroda może zamknąć się, ubytek przegrody międzyprzedsionkowej jest częstszą wrodzoną wadą u dorosłych. Polega na ubytku w części błoniastej przegrody międzykomorowej, rzadziej również jej części mięśniowej.

Anatomia wady
Opracowano kilka klasyfikacji VSD, jednym z najczęściej używanych podziałów jest ten zaproponowany przez Soto:
Ubytek w części napływowej VSD (5-10%),
Ubytek w części beleczkowej (5-20%),
Ubytek w części odpływowej (5-7%, u Azjatów 25-30%),
Ubytek w części błoniastej (75-80%).

Objawy i przebieg
W okresie noworodkowym wada może być niema klinicznie.

W początkowym okresie wada objawia się klinicznie:
mrukiem w okolicy przedsercowej,
unoszącym uderzeniem koniuszkowym,
głośnym (3 stopnie w skali Levine'a) wstęgowym, szorstkim szmerem holosystolicznym, pokrywającym II ton serca.

Wada zazwyczaj rozpoznawana jest w 1. tygodniu życia noworodka.
Wyniki badań dodatkowych
badanie radiologiczne: powiększenie lewej komory i lewego przedsionka, wzmożony rysunek naczyń płucnych, poszerzenie prawej komory i pnia płucnego, zwiększony wskaźnik sercowo–płucny,
badanie USG serca pozwala precyzyjnie określić wielkość i lokalizację ubytku oraz wielkość przecieku,
badanie EKG: patologiczny lewogram, głębokie załamki S w odprowadzeniach przedsercowych V1–V3, wysokie załamki R w odprowadzeniach V4-V6.

Leczenie
Wybór metody leczenia operacyjnego zależy od lokalizacji i wielkości ubytku. Wskazaniem do pilnej operacji są ubytki części błoniastej przegrody, zwłaszcza podaortalne, oraz ubytki bardzo duże. 

Ubytki części mięśniowej, szczególnie te małe (2–3&nbsp;mm średnicy) mogą ulec samoistnemu zamknięciu w miarę wzrostu dziecka i, o ile są izolowane, zazwyczaj nie powodują poważnych zaburzeń hemodynamicznych.

Historia
Wadę opisał w 1879 roku Henri Louis Roger, stąd niekiedy jeszcze używa się dawnej nazwy choroby Rogera (maladie de Roger).

Bibliografia
