Miasteczko Hibiskus () – powieść chińskiego pisarza Gu Hua, opublikowana po raz pierwszy w kwartalniku Dangdai (Dzisiejsze Czasy) w 1981. Dzieło było przełomowe w twórczości pisarza - stało się pierwszym pozytywnie ocenionym przez krytykę. W Polsce wydane po raz pierwszy w tłumaczeniu Bogdana Góralczyka w 1989 (Wydawnictwo Literackie).

Treść czteroczęściowego utworu oparta jest na faktycznych wydarzeniach okresu wielkiego skoku i rewolucji kulturalnej. Opowiada o losach kobiety z niewielkiego miasteczka w górach Wuling, którą uznano za kułaczkę i prześladowano na różne sposoby przez wiele lat (zasadniczo od 1963), by w końcu zrehabilitować w czasie, gdy władzę objął Deng Xiaoping (1979). Kobieta ta (Hu Yuyin) została pozbawiona nowo wybudowanego domu, własności i prawa do handlu ryżem oraz uznana za wrogi element. Jej mąż (rzeźnik), nie wytrzymawszy przesłuchań, popełnił samobójstwo. Autor opisał także bogatą gamę postaci z miasteczka, których psychika została głęboko przetworzona przez totalitarny system:
Qin Shutian – żołnierz z północy,
Gu Yanshan – kierownik spichlerza, 
Li Mangeng – sekretarz partii w lokalnej brygadzie,
Wang Qiushe – dawny parobek, awansowany za wzorową postawę klasową i pochodzenie,
Li Guoxiang – działaczka partyjna, żądna władzy, posłuchu i uwielbienia.

Powieść została nagrodzona Nagrodą Mao Duna w 1982. Nakręcono też według niej film fabularny pod tym samym tytułem (1984, reżyseria Xie Jin).

Zobacz też
hibiskus – roślina rosnąca masowo nad brzegami rzeki w opisanym przez Gu Hua miasteczku





