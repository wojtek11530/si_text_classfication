
Isa Boletini prawdziwe nazwisko: Isa Shala (ur. 23 stycznia 1864 w Boletin k. Mitrovicy - zm. 23 stycznia 1916 w Podgoricy) - albański działacz narodowy i organizator ruchu powstańczego w Kosowie.

W 1878 przyłączył się do Ligi Prizreńskiej, mając zaledwie 14 lat. Wziął udział w bitwie pod Slivovą (kwiecień 1881) przeciwko osmańskiemu korpusowi ekspedycyjnemu, skierowanemu do likwidacji Ligi.

Za swoją działalność narodową w 1902 Boletini został deportowany do Stambułu, gdzie był przetrzymywany do 1906. Od 1910 prowadził działania partyzanckie przeciwko Turkom w rejonie Shtimje-Cëralevë. W 1912 był jednym z nielicznych przedstawicieli Kosowa, którzy dotarli do Wlory, gdzie ogłoszono albańską Deklarację Niepodległości. Razem z Ismailem Qemali reprezentował rząd albański na konferencji w Londynie w 1913, która miała usankcjonować albańską niepodległość. Pozostał na terenie Albanii do chwili opuszczenia kraju przez księcia Wilhelma zu Wieda, a następnie powrócił do Kosowa.

W czasie I wojny światowej Boletini przyłączył się do albańskiego ruchu partyzanckiego (kaczaków), walczących przeciwko Serbii. W styczniu 1916 został zamordowany wraz z synami Halilem i Zahidem przez oddział czarnogórski, dowodzony przez Radomira Vešovića.

W 2004 Ibrahim Rugova odznaczył go orderem Bohatera Kosowa.

Bibliografia
Bardhosh Gaçe, Ata, që shpallen Pavarësine Kombëtare, Tirana 2002, ISBN 99927-1-644-4
Kujtim Halili, Fjalor biografik ushtarak, Tirana 2006, ISBN 99943-849-2-9









