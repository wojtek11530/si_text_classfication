Abdel Aziz al-Rantisi (ur. 23 października 1947 w Yubna, koło Dżaffy, zm. 17 kwietnia 2004) - przywódca palestyński, lider Hamasu.

Z wykształcenia lekarz pediatra (studiował w Egipcie). W 1976 powrócił po studiach do Gazy, został członkiem Braterstwa Muzułmańskiego. W 1987, w okresie pierwszej intifady, był współtwórcą radykalnej organizacji Hamas (obok m.in. szejka Jassina).

W 1992 został uznany za terrorystę i wydalony do południowego Libanu; po powrocie w 1993 krótko więziony. Jako krytyk Arafata był także wielokrotnie zatrzymywany przez władze Autonomii Palestyńskiej. Po zwolnieniu szejka Jassina z izraelskiego więzienia (1997) al-Rantisi pełnił funkcję jego rzecznika oraz przywódcy politycznego Hamasu. Podobnie jak Jassin nie uznawał prawa do istnienia państwa Izrael.

Jako lider polityczny prowadził i ostatecznie w czerwcu 2003 zerwał rozmowy z premierem Autonomii, Mahmoudem Abbasem na temat prób pokojowego współżycia z Izraelem. Kilka dni po zerwaniu rozmów przeżył zamach sił izraelskich.

Po śmierci szejka Jassina w marcu 2004 został przywódcą Hamasu w Strefie Gazy; miesiąc potem sam zginął w ostrzale izraelskim.









