Politykierstwo to pejoratywne określenie zachowań polityków różnych szczebli, które mają na celu przede wszystkim wyeksponowanie własnej osoby, a przez to zdobycie jak najszerszego odbioru, jak największej ilości widzów. Celem nadrzędnym w przypadku politykierstwa jest zdobycie popularności.

Termin najczęściej ma zastosowanie w krajach o mało ustabilizowanej sytuacji politycznej (młode demokracje, częste tworzenie się nowych partii z tych samych ludzi, liczne migracje partyjne, nastroje sceptycyzmu wśród społeczeństwa, wzrost znaczenia poglądów głoszących rządy silnej ręki itp.). 

Różni się od populizmu tym, iż niekoniecznie czyni się to, na co panuje ogólnospołeczny posłuch. Chodzi o zwrócenie na siebie uwagi, często kosztem innych ludzi. Rodzą się wtedy pomówienia, mnożą sprawy sądowe o zniesławienie itd. 

Częste usprawiedliwienie dla polityków uprawiających politykierstwo stanowią liczne, charakterystyczne frazy: 
"Czynię to w imieniu dobra obywateli." 
"Historia na pewno nas lepiej oceni."
"Czynimy to w imię sprawiedliwości, uczciwości." 
"Chcemy żyć w uczciwym, praworządnym kraju."
oraz liczne mówiące o tym, że nie pozwolą (praktykujący politykierstwo) na zdemoralizowanie, oblicza kraju, dalszą degrengoladę itp. 


