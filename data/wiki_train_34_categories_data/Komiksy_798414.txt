Howard Kwakerferller senior (oryg. Howard Rockerduck) - postać fikcyjna występująca w świecie Kaczora Donalda, stworzona przez Dona Rosę. Postać Howarda po raz pierwszy wystąpiła w komiksie "Pierwsza Dziesięciocentówka" stworzonym w 1991 roku, który opublikowano jednak dopiero w 1995; pierwszym komiksem z jego udziałem, który ujrzeli czytelnicy był "Właściciel Miedzianego Wzgórza" opublikowany w 1993. Howard Kwakerfeller jest ojcem Johna Kwakerfellera, który znacznie częściej pojawia się w komiksach.

Historia
O życiu Howarda wiadomo bardzo niewiele. W 1849 roku brał udział w kalifornijskiej gorączce złota, tam zarobił prawie milion dolarów. W 1877 roku w Glasgow, chcąc zrobić wrażenie na dziewczynach, rzucał biednym dzieciom monety. Wśród nich była także Pierwsza Dziesięciocentówka Sknerusa McKwacza. Potem zapewne wrócił do Ameryki i ożenił się, bo trzy lata później przyszedł na świat jego syn - John. W 1884 roku pomógł zarobić Sknerusowi dziesięć tysięcy dolarów na działce obfitującej jedynie w miedź, gdy ten szukał srebra w Montanie.
Historia ta jest przedstawiona w komiksie Dona Rosy "Właściciel Miedzianego Wzgórza".




