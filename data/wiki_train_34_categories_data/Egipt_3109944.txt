Muhammad Mahdi Akif (ur. 1928 w Kafr Iwad as-Sinisie) - Najwyższy Przewodnik Braci Muzułmańskich w Egipcie w latach 2004-2010.

Życiorys
Pochodzi z zamożnej rodziny z regionu Mansury. W dzieciństwie razem z rodziną przeprowadził się do Kairu. Z Braćmi Muzułmańskimi zetknął się po raz pierwszy jako nastolatek. W stolicy Egiptu ukończył studia w Wyższym Instytucie Wychowania Fizycznego w maju 1950, po czym podjął pracę w charakterze nauczyciela wychowania fizycznego. O wyborze studiów przez niego zdecydował kierujący Bractwem Muzułmańskim Hasan al-Banna, który pragnął, by zwolennicy Bractwa byli obecni w każdym środowisku (sam Akif zamierzał kształcić się na inżyniera). W 1951 podjął studia prawnicze. Był członkiem Sekcji Specjalnej Bractwa.

W czasie wojny sueskiej walczył w ochotniczych jednostkach sformowanych przez islamistów w ramach struktur Gwardii Narodowej dowodzonej przez Kamal ad-Dina Husajna. W momencie delegalizacji Bractwa w 1954 był kierownikiem jego sekcji studenckiej i kierownikiem wydziału organizacji odpowiedzialnego za kształcenie fizyczne jego członków. W sierpniu 1954 został aresztowany i skazany na śmierć, jednak jego wyrok zamieniono na dożywotnie więzienie. Dwadzieścia lat później odzyskał wolność na mocy amnestii ogłoszonej przez prezydenta Anwara as-Sadata. Wyjechał do Ar-Rijadu i działał w Światowym Zgromadzeniu Młodzieży Islamskiej, organizując jej obozy; w latach 1980-1986 był dyrektorem centrum muzułmańskiego w Monachium. W 1987 wszedł do najwyższego organu kierowniczego Braci Muzułmańskich w Egipcie - Biura Przewodnictwa.

W 1987 uzyskał elekcję do parlamentu egipskiego w okręgu południowego Kairu w ramach koalicji Blok Islamistyczny. W 1996 został skazany na trzy lata więzienia przez sąd wojskowy w tzw. aferze Salsabila.

W 2004 został Najwyższym Przewodnikiem Braci Muzułmańskich w Egipcie i pozostawał na urzędzie przez jedną sześcioletnią kadencję.

W 2013, po obaleniu przez wojsko pod dowództwem gen. Abd al-Fattaha as-Sisiego wywodzącego się z Bractwa prezydenta Muhammada Mursiego został aresztowany. 

Życie prywatne
Ma dziesięcioro rodzeństwa. Jest żonaty i ma dzieci z siostrą Mahmuda Izzata, również działacza Bractwa.



