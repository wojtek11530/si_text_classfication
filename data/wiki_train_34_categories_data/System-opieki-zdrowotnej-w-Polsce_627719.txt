

Maria Trzcińska-Fajfrowska (ur. 1 sierpnia 1937 w Poznaniu, zm. 7 października 1994 w Krzeczowie) – polska lekarka, posłanka na Sejm II kadencji.

Życiorys
W 1939 jej ojciec został rozstrzelany przez Niemców za działalność patriotyczną i udział w powstaniu wielkopolskim. Wraz z matką została wysiedlona do Garwolina, następnie do Częstochowy, w 1945 zamieszkała w Szopienicach. W 1962 ukończyła studia medyczne na Wydziale Lekarskim Śląskiej Akademii Medycznej, po których podjęła pracę w Szpitalu Miejskim w Janowie i Poradni dla Dzieci w Giszowcu. Była twórczynią pierwszego w Polsce Dziennego Domu Opieki dla Dzieci Specjalnej Troski w Katowicach Giszowcu.

W 1993 została wybrana posłem II kadencji z listy Unii Demokratycznej w Katowicach. Pracowała w Komisji Zdrowia i Polityki Społecznej. Przystąpiła następnie do Unii Wolności.

Zginęła w wypadku drogowym we wsi Krzeczów koło Rabki w dniu 7 października 1994, w którym śmierć ponieśli także posłowie Halina Licnerska, Wanda Sokołowska i Marian Korczak oraz pracownik kancelarii Sejmu. W 1996 została pośmiertnie odznaczona Krzyżem Oficerskim Orderu Odrodzenia Polski, wcześniej dwukrotnie odznaczona Złotym Krzyżem Zasługi.

Została pochowana na cmentarzu przy ul. Górniczego Stanu w Katowicach-Giszowcu.

Bibliografia
Linki zewnętrzne
