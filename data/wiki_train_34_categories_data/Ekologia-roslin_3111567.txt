

Złom - drzewo złamane stojące, zwykle już martwe (pień lub pniak). Bezpośrednimi przyczynami powstawania złomów są na ogól wiatr i śnieg.

Przyczyny powstawania
Najczęstsze przyczyny powstawania złomów to
gwałtowne wichry ( Zobacz też: Wiatrołom)
nadmierne obciążenie koron śniegiem ( Zobacz też: Śniegołom, Okiść)
Powodem może być również na przykład
nieprawidłowa ścinka drzew. Niektóre źródła wymieniają wśród powstałych w ten sposób złomów zrębowych:
drzewa złamane w wyniku upadku
drzewa złamane przez inne padające drzewo
rozłupy - podłużnie popękane odcinki pnia
odłupy - krótkie, obwodowe kawałki pnia

Sprzyjającymi czynnikami zwykle są:
osłabienie wnętrza pnia przez hubę
przerwanie spoistości pnia przez odłamki metali
głęboki system korzeniowy drzewa

Podział z gospodarczego punktu widzenia
Złomy (i wywroty) można podzielić na
świeże - zasiedlone przez szkodniki wtórne
stare - opuszczone przez te szkodniki

Rola w lesie i gospodarce
Leśnicy usuwają złomy z lasu, ponieważ pogarszają one jego tak zwany stan sanitarny. Pochodzące z nich drewno przeznaczone jest często na sortyment niższej jakości.

Złomy spełniają jednak istotną rolę w ekosystemie leśnym - są na przykład siedliskiem życia wielu ważnych gatunków organizmów leśnych (grzybów, roślin naczyniowych, owadów, ptaków, drobnych ssaków i in.) i ich eliminacja może stanowić dla nich zagrożenie.

Zakres stosowania pojęcia złom
W części źródeł daje się zauważyć poważną niekonsekwencję w stosowaniu pojęcia złom.

Według "Małej encyklopedii leśnej" z 1980 roku jest to złamane drzewo lub część drzewa (konary) złamana na pniu, jak również wymienione wyżej złomy zrębowe. Natomiast według bardziej lakonicznej definicji w jej nowszym wydaniu z 1991 roku jest to złamane drzewo.

Z kolei "Słownik języka polskiego" PWN z 1981 roku stosuje ten termin w zupełnie innym znaczeniu - jako gałąź, łodygę odłamaną na skutek silnego wiatru, gradu, sadzi (szadzi) itp. (złomy topoli, świerka, sosny), natomiast jego najnowsze wydanie internetowe z kolei w szerszym zakresie jako połamane drzewo lub odłamaną gałąź.

Jednak na przykład przeznaczony do praktycznego stosowania "Niezbędnik leśnika" z 2012 roku wyraźnie zaznacza, że do złomów (złamanych drzew stojących) nie zalicza się (nie dokłada się) ich odłamanych fragmentów.

Zobacz też
Posusz
Martwe drewno w lesie




