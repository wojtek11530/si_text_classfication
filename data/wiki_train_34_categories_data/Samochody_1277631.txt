Ralf-Stetysz (skrót od Rolniczo Automobilowo-Lotnicza Fabryka Stefana Tyszkiewicza) – polski samochód osobowy, produkowany w latach 1924-1929 w Paryżu i Warszawie.

W 1924 hrabia Stefan Tyszkiewicz założył w Boulogne pod Paryżem mały zakład produkcyjny, gdzie zbudował prototyp samochodu osobowego własnej konstrukcji. Wyposażony był on silnik firmy Continental i podwozie własnej, pomysłowej i nowatorskiej konstrukcji. W 1926 zaprezentowano go na Międzynarodowym Salonie Samochodowym w Paryżu.

Produkcja samochodu została przeniesiona w 1927 do Polski do fabryki K. Rudzkiego i S-ki na ul. Fabryczną 3. Samochody oferowane były w 2 wariantach:
model TA, z silnikiem 4-cylindrowym Continental o pojemności 1500 cm³,
model TC six, z silnikiem 6-cylindrowym Continental o pojemności 2760 cm³.
Obydwa modele wystawiane były na Międzynarodowych Targach Poznańskich i brały udział w rajdach. Zaletą samochodu było podwozie przystosowane dla polskich dróg słabej jakości oraz możliwość blokowania mechanizmu różnicowego ułatwiające jazdę w grząskim terenie. 

W 1929 w zakładach wybuchł pożar, w wyniku którego zniszczeniu uległa m.in. duża partia gotowych pojazdów, a odbudowa fabryki nie została podjęta na wniosek akcjonariuszy. Ogółem wyprodukowano około 200 tych pojazdów. Stefan Tyszkiewicz po upadku tego przedsięwzięcia brał udział we wprowadzeniu do Polski samochodów firm Fiat i Mercedes.

Linki zewnętrzne
w serwisie polskie-auta.pl








