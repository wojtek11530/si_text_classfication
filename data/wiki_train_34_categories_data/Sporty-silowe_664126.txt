Marcin Dołęga (ur. 18 lipca 1982 w Łukowie) – polski sztangista, trzykrotny mistrz świata i mistrz Europy, były rekordzista świata. Wychowanek Orląt Łuków, obecnie reprezentuje barwy Zawiszy Bydgoszcz. Był także zawodnikiem WLKS Siedlce/Iganie Nowe i przez wiele lat Startu Otwock.

Kariera
W 2001 i 2002 wywalczył dwa tytuły mistrza świata i Europy juniorów. W maju 2006 we Władysławowie, zdobył złoty medal mistrzostw Europy w kategorii 105 kg, uzyskując w dwuboju 424 kg (199 + 225). W trakcie tych zawodów ustanowił wynikiem 199 kg rekord świata w rwaniu.  W 2004 wykryto u Dołęgi podwyższony poziom testosteronu. Jak sam przyznał, ''"wszystkie środki, odżywki i brązowe ampułki dostaliśmy od trenera Ryszarda Szewczyka"''. Sztangista został zdyskwalifikowany na dwa lata. 

7 października 2006 zdobył w Santo Domingo złoty medal mistrzostw świata w kategorii 105 kg, uzyskując w dwuboju 415 kg (193 + 222).

18 sierpnia 2008 zajął w Pekinie 4. miejsce będąc o krok od medalu igrzysk olimpijskich w kategorii 105 kg, uzyskując w dwuboju 420 kg (195 + 225). Medal brązowy przegrał wagą ciała o 0,07 kg. 29 listopada 2009 zdobył w Goyang złoty medal mistrzostw świata w kategorii 105 kg, uzyskując w dwuboju 421 kg (195 + 226). Rok później, w Antalyi, obronił tytuł mistrza świata, uzyskując 415 kg w dwuboju. Na Igrzyskach Olimpijskich w Londynie (2012) spalił trzy próby w rwaniu z ciężarem 190 kg i nie został sklasyfikowany.

W 2003 ożenił się z Martą Wawak, byłą reprezentantką i mistrzynią Polski w podnoszeniu ciężarów. Ma córkę Martynę (ur. 2005 r.). Jego dwaj bracia (Robert i Daniel) także są sztangistami. 

Trenerem klubowym Dołęgi jest Piotr Wysocki.

Jest żołnierzem Wojska Polskiego w stopniu szeregowego.

Wyniki


Odznaczenia
Krzyż Oficerski Orderu Odrodzenia Polski – 2010



Linki zewnętrzne
