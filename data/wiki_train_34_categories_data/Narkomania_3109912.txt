Cyjamemazyna – organiczny związek chemiczny, pochodna fenotiazyny, stosowana jako lek przeciwpsychotyczny. Lek został wprowadzony na francuski rynek farmaceutyczny przez firmę Theraplix w 1972 roku.

Mechanizm działania
Cyjamemazyna jest klasycznym lekiem przeciwpsychotycznym, blokującym receptory dopaminergiczne D2. Ma także pewne cechy neuroleptyków atypowych, działając silnie antagonistycznie wobec receptorów serotoninergicznych 5HT2A, 5-HT2C, 5HT3 i 5-HT7. Działanie na receptory serotoninergiczne 5HT2C, zwłaszcza przy małych dawkach, może odpowiadać za przeciwlękowe działanie cyjamemazyny i niewielką częstość objawów pozapiramidowych (wiązane z działaniem na 5HT2A).

Profil receptorowy cyjamemazyny:

5-HT1A (Ki = 517 nM)
5-HT2A (Ki = 1,5 nM)
5-HT2C (Ki = 12 nM)
5-HT3 (Ki = 2,9 nM)
5-HT7 (Ki = 22 nM)
D1 (Ki = 3,8 nM)
D2 (Ki = 5,8 nM)
D3 (Ki = 2,5 nM)
D4 (Ki = 5,3 nM)

α1 (Ki = 2,3 nM)
α2 (Ki = 1320 nM)
H1 (Ki = 9,3 nM)
H2 (Ki = 351 nM)
H3 (Ki = >10000 nM)
M1 (Ki = 13 nM)
M2 (Ki = 42 nM)
M3 (Ki = 32 nM)
M4 (Ki = 12 nM)
M5 (Ki = 35 nM)


Wskazania
Cyjamemazyna stosowana jest w leczeniu zaburzeń psychotycznych, w tym schizofrenii, ciężkiej depresji, zaburzenia afektywnego dwubiegunowego, zespołu abstynencyjnego od benzodwuazepin.

Działania niepożądane
Lek może powodować poneuroleptyczny zespół ubytkowy, akatyzję, objawy pozapiramidowe, hiperprolaktynemię, hipotonię, tachykardię, suchość w jamie ustnej, zaparcia, zaburzenia widzenia, nadmierną senność, przyrost masy ciała, dysfunkcje seksualne, zespół metaboliczny. Ryzyko złośliwego zespołu neuroleptycznego jest niskie. Rzadko występują żółtaczka, agranulocytoza, drgawki.

Cyjamemazyna może wydłużać odstęp QTc.

Dawkowanie
Działanie przeciwpsychotyczne występuje przy dawkach 300–600 mg. Lek jest stosowany także w mniejszych dawkach (25–100 mg), wywierając wówczas działanie przeciwlękowe.

Preparaty
Tercian (Rhone-Poulenc Rorer/Theraplix/Specia/Vitoria)
Lek nie jest dostępny w Polsce. Cyjamemazyna jest jednym z częściej przepisywanych neuroleptyków we Francji. Preparaty zawierają cyjamemazynę lub winian cyjamemazyny.



Bibliografia
