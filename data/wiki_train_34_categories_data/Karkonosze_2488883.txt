Krucze Skały – skałka w Karkonoszach koło Karpacza. 

Położenie
Grupa skalna wysokości 25 m położona w Karkonoszach, nad prawym brzegiem potoku Płomnica na wschód od centrum miejscowości Karpacz. Znajduje się na NW stoku Kruczej Kopy. 

Budowa geologiczna
Krucze Skały są skałką zbudowaną z granitognejsu. W obrębie tej skały występuje pegmatyt zawierający liczne cenne okazy mineralogiczne, w tym kamienie szlachetne. Do cenniejszych mineralogicznie okazów z tej lokalizacji należą: fluoryt, dumortieryt, turmalin, ilmenit i przede wszystkim szafir, zarówno przezroczysty, jak i niebieski. Największe kryształy osiągały 5 cm. Oprócz rzadkich minerałów występują także większe kryształy biotytu i muskowitu. 

Historia eksploatacji
Wydobycie pegmatytu prowadzono od XIII w. do XIX w., zarówno pod kątem pozyskania kamieni jubilerskich, jak i okazów naukowych oraz jako surowiec kwarcu i skalenia w przemyśle ceramicznym. W konsekwencji ciało pegmatytowe zostało wyeksploatowane i obecnie są w skałce pozostałe po nim dwie sztolnie długości 12 m i 3 m. Tym niemniej w hałdzie poeksploatacyjnej jeszcze na początku XXI w. znajdywano cenne kolekcjonersko okazy szafirów.  

Bibliografia
Knapik R., Rybski R., Szuszkiewicz A.: Minerały polskich Karkonoszy. Wyd. KPN, str.:26-29 i 32-33. ISBN 978-83-933795-6-9.



