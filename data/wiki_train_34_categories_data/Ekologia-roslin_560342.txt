Aktinidia ostrolistna (Actinidia arguta) – gatunek rośliny z rodziny aktinidiowatych (Actinidiaceae). Pochodzi z Syberii, Rosyjskiego Dalekiego Wschodu, południowego Sachalinu, Mandżurii, Chin, Korei i Japonii. 
Charakterystyka
Pokrój: Jest pnączem. Jej pędy mogą dorastać nawet do 50 metrów. Pędy mają przerywany rdzeń.
Liście: Jajowate, zakończone ostro, o piłkowanych brzegach.
Kwiaty: Jest rośliną dwupienną, choć spotyka się także egzemplarze jednopienne. Kwiaty obupłciowe, męskie lub żeńskie, drobne, skupione w grona. Składają się z 5-działkowego kielicha, 5-płatkowej krony, 1 słupka i licznych pręcików o ciemnych pylnikach.
Owoce: Jagody drobne, osiągające najwyżej masę 10 gramów, zielonkawożółte, słodko kwaśne, dość smaczne.

Zastosowanie
Owoce są jadalne.  Zawierają witaminę C, kwasy organiczne, cukry, sole mineralne. Można ją uprawiać w Polsce, jest bowiem w pełni mrozoodporna (strefy mrozoodporności 4-9). Szczególna mrozoodporność wykazuje odmiana Ananasnaya, ma jednak drobniejsze owoce. 
Działanie i zastosowanie: Spożywanie świeżych, surowych owoców  zaleca się w leczeniu szkorbutu, paradontozy, tzw. osłabienia wiosennego oraz grypy i przeziębienia.






