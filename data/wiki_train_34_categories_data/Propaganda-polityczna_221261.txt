TKM (teraz, kurwa, my) – stosowane przez niektórych polityków i dziennikarzy obrazowe określenie stosunków panujących w polskiej polityce i problemów ją trapiących. TKM odnosi się do "mentalności zdobywcy", gdy zwycięska partia polityczna obsadza stanowiska kierując się podziałem na "my" i "oni" (mianowani przez poprzednią rządzącą partię), a nie względami merytorycznymi. 

Określenia TKM jako pierwszy użył Jarosław Kaczyński w 1997 w wywiadzie dla „Gazety Wyborczej”, wyjaśniając powody, dla których nie startował w wyborach do Sejmu z listy AWS, mimo że uczestniczył w powoływaniu tej formacji. Stwierdził wtedy, że w AWS zbyt wielką rolę odgrywa nieformalna partia TKM. "Partię" cechować miała chęć zajęcia stanowisk rządowych i korzystania z układów stworzonych przez poprzedników zamiast dokonywania reform . Po latach Jarosław Kaczyński przyznał, że określenie "TKM" wymyślił faktycznie Marek Kuchciński.

Skrót ten wszedł do klasyki cytatów politycznych w Polsce i był wielokrotnie przytaczany (często w odniesieniu do działań kolejnych polskich rządów), również w zmienionym znaczeniu. W 2005 Marek Borowski po niespodziewanym wskazaniu przez PiS Kazimierza Marcinkiewicza jako kandydata na premiera zinterpretował skrót na nowo jako teraz kolega Marcinkiewicz .







