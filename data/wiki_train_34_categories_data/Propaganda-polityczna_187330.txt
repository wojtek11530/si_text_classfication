Pampersi – określenie środowiska dziennikarskiego, zgrupowanego wokół Wiesława Walendziaka w okresie, gdy pełnił on funkcję szefa Telewizji Polskiej.

Wprowadzili do TVP programy o charakterze konserwatywnym (publicystyczny „Puls dnia”, satyryczny „WC Kwadrans”, „Fronda”, cykl „Kultura duchowa narodu”).

Do grupy zaliczano takie osoby jak:
Wiesław Walendziak – niegdyś w AWS i PiS, obecnie poza polityką, pracuje jako doradca prezesa Prokom Software SA Ryszarda Krauzego;
Waldemar Gasper – w latach 90. szef redakcji kulturalnej, społecznej i widowisk artystycznych TVP;
Grzegorz Górny – współtwórca i wieloletni redaktor kwartalnika i programu TV „Fronda”;
Andrzej Horubała – szef  widowisk artystycznych i rozrywkowych TVP1, producent telewizyjny, pisarz;
Jacek Łęski – w połowie lat 90. redaktor programu TV „Puls dnia”;
Cezary Michalski – redaktor „Europy – Tygodnika Idei” (dodatku do dziennika „Dziennik Polska-Europa-Świat”), wicenaczelny „Dziennika”;
Maciej Pawlicki – za czasów Wiesława Walendziaka dyrektor Programu 1 TVP;
Adam Pawłowicz – w połowie lat 90. redaktor programu TV „Puls dnia”;
Jan Pospieszalski – redaktor prowadzący w TVP programy „Swojskie klimaty”;
Bogdan Rymanowski – w połowie lat 90. redaktor programu TV „Puls dnia”;
Jarosław Sellin – TV Polsat, potem rzecznik rządu premiera Jerzego Buzka, członek KRRiT;
Piotr Semka – w połowie lat 90. redaktor programu TV „Puls dnia”;
Rafał Smoczyński – współtwórca i do 2001 roku redaktor kwartalnika i programu TV „Fronda”;
Krzysztof Kuba Sufin – w połowie lat 90. wydawca programu TV „Puls dnia”;
Tomasz Tywonek – w rządzie Jana Olszewskiego rzecznik resortu kierowanego przez Antoniego Macierewicza;
Wojciech Cejrowski - na początku lat 90. prowadził w TVP1 program WC Kwadrans. Obecnie podróżnik i publicysta;
Dominik Zdort – od 1993 publicysta „Rzeczpospolitej”. W tym czasie publikował również we „Frondzie” i pracował w TVP, gdzie był redaktorem odpowiedzialnym za publicystykę polityczną w „Jedynce”;

Liderzy środowiska „pampersów” wywodzili się z periodyków „Młoda Polska” i „Tygodnik Literacki”. Pampersi reprezentowali konserwatywne wartości w sferze obyczajowej i promowali liberalizm gospodarczy. Uważali, że należy tworzyć wizję Polski pozostającą w opozycji do dominującej w tamtych latach w publicznej dyskusji „Gazety Wyborczej” oraz sił politycznych o postkomunistycznym rodowodzie. W nowych programach telewizyjnych (sztandarowym był „Puls dnia”) starali się prezentować konserwatywno-liberalne wartości.






