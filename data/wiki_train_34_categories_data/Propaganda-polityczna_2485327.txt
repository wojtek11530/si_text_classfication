

Finis Poloniæ!''' (z łac. Koniec Polski!'') – spreparowany przez pruską propagandę, rzekomy okrzyk Tadeusza Kościuszki, który miał on wznieść 10 października 1794 roku po zakończonej klęską bitwie pod Maciejowicami.

Historia
Okrzyk ten Kościuszko miał wydać w momencie gdy wraz z oddziałem jazdy polskiej próbuje uciec z pola bitwy. W pościg za kawalerzystami rzuca się jazda rosyjska. W pobliżu folwarku Krępa, w trakcie próby sforsowania rzeki, pod Kościuszką pada koń. Nie chcąc wpaść w ręce wroga naczelnik wkłada pistolet w usta z zamiarem popełnienia samobójstwa, jednak ten nie wypala. Kozacy dopadają Polaków przy rzece i dokonują masakry. Kościuszko skłuty pikami, leżąc na ziemi zostaje cięty w głowę pałaszem przez korneta charkowskiego pułku jazdy Łysenkę. Wtedy właśnie naczelnik miał w obliczu klęski i utraty życia wykrzyknąć łacińską sentencję „Finis Poloniæ!” („Koniec Polski!”). Kozacy obrabowali rannych zostawiając ich na polu bitwy, gdzie parę godzin później Rosjanie znajdują na pobojowisku Kościuszkę i opatrują go. Pomimo tego, że nie dają mu większych szans na przeżycie, naczelnik przeżywa. 



Ani źródła rosyjskie, ani polskie dotyczące przebiegu bitwy maciejowickiej nie wspominały o łacińskim okrzyku Kościuszki. O okrzyku tym szeroko rozpisywała się natomiast wkrótce po bitwie urzędowa pruska prasa jak „Südpreussische Zeitung”, „Berlinische Nachrichten von Staats und gelehrten Sachen” oraz wrocławski periodyk „Schlesische Privilegierte Zeitung”. Jak ustalili historycy, tę fałszywą historię spreparowała pruska propaganda czyniąc ją hasłem antypolskiej polityki w Księstwie Poznańskim w XIX wieku.

Pomimo tego, że później Tadeusz Kościuszko stanowczo zaprzeczał temu jakoby miał wykrzyczeć łacińską sentencję tej treści (m.in. w liście z 12 listopada 1803 do francuskiego dyplomaty Louisa Philippe de Ségura) pruska wersja wydarzeń została szeroko rozpowszechniona i wielu Polaków żyjących pod zaborami dało jej wiarę.

Finis Poloniae w sztuce
Wielu malarzy przedstawiało scenę wzięcia Kościuszki do niewoli przez Rosjan, tytułując swoje prace „Finis Poloniae”:
„Finis Poloniae” (1831) – obraz olejny Dietricha Montena przedstawiając przekroczenie granicy z Prusami przez rozbite oddziały powstańcze
„Finis Poloniae” (ok. 1840) – staloryt przedstawiający Kościuszkę w walce z kozakami autorstwa Johannesa Zumpe
„Finis Poloniae” – ilustracja Jana Piotra Norblina
„Finis Poloniae” – ilustracja Michała Stachowicza
„Finis Poloniae” – ilustracja Jana Krzysztofa Damla
„Finis Poloniae” – ilustracja paryskiego malarza i litografa Victora Adama 

"Finis Poloniae" to również tytuł powieści historycznej autorstwa Wacława Gąsiorowskiego z roku 1906.



Zobacz też
Czarna propaganda
Szarże kawalerii polskiej na niemieckie czołgi
Rezerwat przyrody Kopiec Kościuszki

Bibliografia
(wersja cyfrowa na stronach Polskiej Biblioteki Internetowej – PBI)
"Südpreussische Zeitung" z 25 X 1794
„Schlesische Privilegierte Zeitung” nr 123 z 18 X 1794
„Berlinische Nachrichten von Staats und gelehrten Sachen” nr 127 z 23 X 1794
