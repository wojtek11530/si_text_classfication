Pałac snów (alb. Pallati i ëndrrave) – powieść albańskiego pisarza Ismaila Kadare. Po raz pierwszy została wydana w roku 1981, pod tytułem Urzędnik pałacu snów (alb. Nënpunësi i pallatit të ëndrrave), a następnie w 1996 w wersji poprawionej, już jako Pałac snów (alb. Pallati i ëndrrave). W Polsce pierwsze wydanie ukazało się w roku 2006 w przekładzie Doroty Horodyskiej. Był to pierwszy polski przekład powieści Ismaila Kadare, dokonany bezpośrednio z języka albańskiego.

Fabuła
Akcja powieści rozgrywa się w Stambule, w czasach Imperium Osmańskiego. Siedzibą tajnej policji jest owiany grozą Pałac Snów. Znajdują się w nich archiwa snów, które opowiedzieli wysłannikom ministerstwa poddani. Konni posłańcy dostarczają sny do ministerstwa, w którym setki urzędników segregują pozyskane sny, kopiują, klasyfikują i szukają w nich informacji o przyszłych spiskach i zagrożeniach dla państwa. Każdego roku biurokratyczna machina ministerstwa selekcjonuje jeden Arcysen, który zawiera najważniejsze przesłanie dla rządzących. Zapis marzenia sennego może być w tym świecie dowodem na działalność antypaństwową. Bohater książki Mark Alem jest pracownikiem ministerstwa, pochodzącym z wpływowej albańskiej rodziny Köprülü, który szybko awansuje w strukturach urzędu.

Powieść, stanowiąca przykład fikcji politycznej stanowi metaforę systemu komunistycznego, panującego w Albanii w latach 1944-1990. W 2007 polski przekład książki znalazł się w gronie siedmiu finalistów edycji Nagrody Literackiej Europy Środkowej "Angelus". W czasie wrocławskiej gali Angelusa fragment powieści zaprezentował Cezary Studniak.

Tłumaczka Dorota Horodyska jest także autorką trzech innych polskich przekładów dzieł Ismaila Kadare: Następca (2008), Ślepy ferman (2010) i Córka Agamemnona (2011).

Recenzje (w języku polskim)
J.Kurkiewicz, Teczki snów, Polityka 2006/26, s.58.
.
Hanna Serkowska, Arcysen i albański epos, Nowe Książki 2006/9.

Inne tłumaczenia powieści
1990: To palati t ōn oneirōn (grec. tłum. Helene Kekropolou)
1991: El palau dels somnis (katal. tłum. Maria Bohigas)
1992: Drömmarnas palats (szw. tłum. Agneta Westerdahl)
1993: O palacio dos sonhos (port. tłum. Bernardo Joffily)
1994: Yume kyûden (jap. tłum. Mituhiko Murakami)
1998: Palatata na soništata (maced. tłum. Fatbardha Shehu)
2003: Az Álmok Palotája : regény (węg tłum. József Takács)
2004: El palacio de los sueños (hiszp. tłum. Ramon Sanchez)
2005: Het dromenpalei (niderl. tłum. Jacqueline Sheji)
2005: Der Palast der Träume (niem. tłum. Joachim Röhm)
2007: Palatul Viselor (rum. tłum. Marius Dobrescu)
2012: Palača sanj (słoweńs. tłum. Luana Maliqi, Maja Novak)

Bibliografia
Ismail Kadare: Pałac snów, Wydawnictwo Znak, Kraków 2006, ISBN: 83-240-0699-0.







