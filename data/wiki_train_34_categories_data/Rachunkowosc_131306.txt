Hiberna (łac.'' hibernare - zimować, hibernus – zimowy), w starożytnym Rzymie zimowy obóz legionów.

W I Rzeczypospolitej hiberna, chleb zimowy to obowiązek zapewnienia wojsku zimowych leży (kwater). Ciążył on na królewszczyznach i majątkach kościelnych. Aż do roku 1649, hiberna świadczona była w naturze.

W latach 1649-1652 ciężar ten zamieniono na podatek celowy na zimowe utrzymanie wojsk będący w dyspozycji hetmanów. Wypłacany był w formie dodatku do żołdu. Płaciły go jesienią dobra królewskie i duchowne. Podstawą wymiaru była ilość gruntu.

W 1667 r. wprowadzono definitywne płacenie hiberny w gotówce, zróżnicowano jej stawki dla poszczególnych rodzajów jazdy.

Sejm w 1775 zniósł hibernę zastępując ją podwyższeniem o połowę podymnego w dobrach królewskich. Z dóbr duchownych ustalono ryczałtowo dodatkowe subsidium charitativum biorąc pod uwagę liczbę ludności.

Bibliografia
Zdzisław Kaczmarczyk, Bogusław Leśnodorski, Historia państwa i prawa Polski od połowy XV w. do r. 1795'', PWN, Warszawa 1957




