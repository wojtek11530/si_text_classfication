
Koncert fortepianowy – koncert instrumentalny przeznaczony do wykonania na fortepianie (albo fortepianach) z akompaniamentem orkiestry (najczęściej symfonicznej) zbudowany przeważnie z 3 części (w formie cyklu sonatowego). Wyewoluował bezpośrednio z barokowych koncertów klawesynowych (klawesyn został w XVIII wieku wyparty przez fortepian, zarówno w muzyce solowej jak i zespołowej).

Historia
Klasycyzm
Koncert z fortepianem jako instrumentem solowym pojawił się dopiero w dobie klasycyzmu w twórczości austriackiego muzyka Wolfganga Amadeusza Mozarta (1756-1791). Dorobek Mozarta w tym gatunku obejmuje 30 utworów z czego 3 są aranżacjami koncertów Johanna Christiana Bacha (1735-1782) opublikowanych w opusie 5 (nr 2, 3 i 4). Budowa koncertów fortepianowych Mozarta jest klasyczna - trzyczęściowa przy czym części drugie występują zawsze w tempie andante, część trzecia czyli ostatnia jest natomiast rondem (wyjątkiem są tutaj koncerty nr 17 i 24 gdzie w finale występują wariacje). Kolejnym kompozytorem, który przyczynił się do rozwoju tego gatunku był Ludwig van Beethoven (1770-1827) należący (razem z Mozartem i Josephem Haydnem (1732-1809)) do tzw. klasyków wiedeńskich. Jest on twórcą 7 koncertów przy czym Koncert Es-dur nigdy nie został ukończony, nie był także wydany w numeracji opusowej (nota bene Beethoven był pierwszym, którą to numerację stosował dosyć systematycznie). IV Koncert G-dur jest pierwszym dziełem w historii gatunku który rozpoczyna się partią solisty. Forma koncertów Beethovena jest - podobnie jak u Mozarta - trzyczęściowa.

Romantyzm
W muzyce romantycznej koncert fortepianowy był najpopularniejszym z uprawianych gatunków koncertów instrumentalnych. W historii muzyki jako polski twórca koncertów fortepianowych zapisał się Fryderyk Chopin (1810-1849) u którego patria orkiestrowa zdecydowanie ustępuje partii solowej. Chopin zdecydowaną większość swojej twórczości poświęcił wyłącznie fortepianowi a dość skromna instrumentacja nie tylko w koncertach ale też w innych dziełach na fortepian i orkiestrę spowodowała, iż był przez pewien czas opisywany jako kompozytor nie potrafiący napisać ciekawej partii orkiestry (w jego dorobku nie znajdziemy symfonii czy też poematów symfonicznych lub innych większych form, abstrahując od opery, charakterystycznych dla romantyzmu). Koncerty Chopina cechuje tempo larghetto w wolnych częściach oby koncertów (w przypadku nr 1 autor dodał oznaczenie romance) a także wykorzystanie stylizowanych form muzycznych opartych na ludowych tańcach w rondach: kujawiaka (w nr 1) i mazurka w nr 2.

Współczesność
Gatunek ten nie stracił popularności w XX i XXI wieku. Wirtuozowskie dzieła skomponowali między innymi: Sergiusz Rachmaninow (jego III Koncert fortepianowy do dzisiaj uważany jest za niewiarygodnie trudny nawet dla wirtuozów), Siergiej Prokofjew (I Koncert fortepianowy Prokofjewa był jego pracą dyplomową!), Béla Bartók (dwa pierwsze koncerty skomponował dla siebie, trzeci - dla żony), Igor Strawinski (nie był rewelacyjnym pianistą, ale występy w tym charakterze przynosiły mu dochody, jakich nie był sobie w stanie zapewnić jako kompozytor) Dymitr Szostakowicz (wraz z fortepianem koncertuje trąbka - to jeden z najbardziej niekonwencjonalnych koncertów z fortepianem), Samuel Barber, Michael Tippett, Gyorgy Ligeti, Einojuhani Rautavaara, Leroy Anderson, Helmut Lachenmann i Philip Glass.

Forma
Koncert fortepianowy (podobnie jak inne koncerty instrumentalne) oparty jest na cyklu sonatowym i na ogół składa się z trzech części:
Forma sonatowa (najczęściej w szybkim tempie, stąd wziął się jej popularny synonim: allegro sonatowe)
Forma wolna popularnie nazywana adagiem (choć równie dobrze może być każde inne tempo) najczęściej o budowie pieśniowej (przeważnie ABA) lub wariacyjnej
Finał o budowie ronda, wariacji lub (rzadziej) allegra sonatowego

Niekiedy pod koniec cz. I lub III występuje kadencja mająca często charakter wirtuozowski. Początkowo kadencje była improwizowane przez solistów (zachowały się zapisy takich improwizacji np. w koncertach Mozarta). Beethoven jako pierwszy zaczął zapisywać kadencję w partyturze.

Przykłady

XXI Koncert fortepianowy C-dur (KV 467) Mozarta skomponowany w 1785. Andante zostało wykorzystane przez szwedzkiego filmowca Boa Widerberga (1930-1997) w filmie "Elvira Madigan" z 1967.
V Koncert fortepianowy Es-dur ''"Cesarski"'' op. 73 Beethovena skomponowany w latach 1809-1811.
I Koncert fortepianowy e-moll op. 11 Chopina skomponowany w 1830. Temat główny z Allegro maestoso jest jedną z najbardziej znanych melodii kompozytora.
I Koncert fortepianowy d-moll op. 15 Brahmsa skomponowany w 1858.
Koncert fortepianowy a-moll op. 16 Griega. Jest to jedyny koncert autora skomponowany w 1868. Jego motywy były wielokrotnie wykorzystywane w kulturze popularnej.
I Koncert fortepianowy b-moll op. 23 Czajkowskiego skomponowany w latach 1874-1875. Wykorzystany był m.in. jako oprawa muzyczna podczas ceremonii otwarcia Letnich Igrzysk Olimpijskich w 1980 w Moskwie.
II Koncert fortepianowy c-moll op. 18 Rachmaninowa skomponowany w latach 1900-1901. Utwór znany jest jako kompozycja bardzo trudna dla pianistów. Kompozytor cierpiał na zespół Marfana, który objawiał się m.in. "pałąkowatością palców".
Koncert fortepianowy Lutosławskiego skomponowany w 1988 na zamówienie Festiwalu w Salzburgu. W jego prawykonaniu jako solista brał udział Krystian Zimerman (1956-), zwycięzca IX Międzynarodowego Konkursu Pianistycznego im. Fryderyka Chopina z 1975.

Bibliografia
