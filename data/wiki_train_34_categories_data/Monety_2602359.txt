Double Eagle, Saint-Gaudens Double Eagle (Podwójny Orzeł) – oficjalna złota moneta bulionowa Stanów Zjednoczonych o nominale 20 USD, zaprojektowana w 1907 roku przez amerykańskiego rzeźbiarza Augustusa Saint-Gaudens. Nazwa „Double Eagle” jest nawiązaniem do języka potocznego, w którym dziesięciodolarówki nazywano orłem. Dwudziestodolarowy nazywany był więc „podwójnym orłem”. Double Eagle jest obecnie jedną z najdroższych monet bulionowych.

Historia
Pierwsze złote monety o nominale 20 dolarów zostały wyemitowane w 1850 roku. Emisja była związana z ówczesną dużą podażą złota w Stanach Zjednoczonych, która towarzyszyła kalifornijskiej gorączce złota w połowie XIX wieku. W 1904 roku prezydent Theodore Roosevelt podjął decyzję o konieczności zadbania o artystyczny wygląd amerykańskich złotych monet. Projekt nowego podwójnego orła powierzył rzeźbiarzowi Augustusowi Saint-Gaudens. Projekt autorstwa Saint Gaudensa nawiązywał do charakteru starożytnych monet greckich, ale od strony technicznej napotykał na wiele przeszkód. Wśród nich – opór głównego rytownika amerykańskiej mennicy Charlesa E. Barbera, który bronił się przed koniecznością emisji monety według trudnego z produkcyjnego punktu widzenia projektu. Saint Gaudens dbał o wynik artystyczny i wykonał projekt o głębokim reliefie, co powodowało że moneta nie mogła być bita za jednym uderzeniem maszyny. Jedna z wersji projektu monety została oprotestowana przez Kongres, bowiem Saint Gaudens nie umieścił na nim tradycyjnego napisu „In God We Trust”.

Na awersie ostatecznej wersji projektu Saint-Gaudens umieścił Libertas, która symbolizuje zwycięstwo. Inspiracją była sylwetka Nike z Samotraki. Libertas trzyma w jednej ręce pochodnię, która symbolizuje oświecenie, a w drugiej gałązkę oliwną – symbol pokoju. Kroczy po skalistym terenie, w tle widoczne są zarysy Kapitolu oraz mocne promienie słońca. Postać otoczona jest przez 46 gwiazd, które symbolizowały poszczególne stany wg podziału administracyjnego z 1907 roku. Na rewersie monety umieszczony został orzeł w locie na tle promieni słońca. Napis „E Pluribus Unum” został umieszczony na krawędzi monety, bowiem Saint-Gaudens nie chciał zaburzać wyglądu obu stron monety. 

Saint-Gaudens nie doczekał emisji zaprojektowanej monety. Zmarł w 1907 roku, niedługo po zakończeniu prac projektowych.

W latach 1916–1920 zawieszono emisję złotych monet. Ze względu na zawirowania wojenne ceny złota były bardzo wysokie i wartość złotych monet była wyższa od nominału. W latach wielkiego kryzysu emisja była kontynuowana. 

Wiosną 1933 roku wyemitowano 450&nbsp;000 sztuk Double Eagle. Jednak w kwietniu 1933 roku prezydent Franklin Delano Roosevelt wydał dekret o zakazie gromadzenia złota. W jego konsekwencji w 1937 przetopiono niemal wszystkie wyemitowane monety Double Eagle.

Double Eagle z emisji 1933 we współczesnych zbiorach
Współcześnie w światowych zbiorach znajdują się jedynie trzy egzemplarze Double Eagle z 1933 roku o potwierdzonej autentyczności. Dwa są własnością rządu USA, a trzeci znajduje się w rękach prywatnego inwestora. Egzemplarz ten został w 2002 roku wystawiony na aukcji w domu aukcyjnym Sotheby's i po 6 minutach licytacji uzyskał rekordową cenę 7&nbsp;590&nbsp;020 dolarów. Nabywca pozostał anonimowy. 

W 2003 roku Joan Langbord, córka Israela Switta podejrzewanego w latach ’40 XX w. przez  rząd USA o sprzedaż egzemplarzy Double Eagle, zgłosiła się do Mennicy Filadelfijskiej z 10 egzemplarzami monety Double Eagle z 1933 r. Rodzina Langbordów chciała potwierdzić autentyczność monet, które według późniejszych zeznań Joan Langbord odnalazła w rodzinnej skrytce bankowej. Wszystkie egzemplarze zostały skonfiskowane przez przedstawicieli rządu USA. Rodzina wytoczyła proces, który miał na celu przyznanie im własności do odnalezionych monet. W lipcu 2011 r. sąd w Filadelfii przyznał rację stronie rządowej. Langbordowie złożyli apelacje. We sierpniu 2012 r. sąd w Pensylwanii potwierdził wcześniejszy wyrok, argumentując że monety zostały bezprawnie wyniesione z Mennicy Filadelfijskiej w latach ’30 XX w. 
 
Double Eagle w Polsce
16 i 17 marca 2012&nbsp;r. moneta Double Eagle z 1933 roku była prezentowana na wystawie w oddziale Muzeum Rzeźby im. Xawerego Dunikowskiego w warszawskiej Królikarni. Egzemplarz pochodzi z kolekcji Narodowego Muzeum Historii Amerykańskiej Smithsonian Institution.  

Zobacz też
Monety amerykańskie

Przypisy





