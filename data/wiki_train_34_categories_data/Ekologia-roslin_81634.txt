

Pło (regionalnie także pod nazwą spleja) – kożuch roślin torfowiskowych występujący na wodzie w formie zarastającego brzegu lub rodzaj pływającej wyspy, powstałej w wyniku odrywania się mszarów torfowcowych porastających brzegi jeziora. Stanowi etap zarastania zbiornika wodnego, tworząc trzęsawisko. Zwykle ma charakter torfowiska przejściowego.

Pło mszyste pojawia się na powierzchni jezior dystroficznych (kwaśny odczyn wody). W Polsce występuje na tzw. sucharach w Wigierskim Parku Narodowym, licznie także w jeziorkach torfowiskowych w Poleskim Parku Narodowym oraz jeziorach lobeliowych na Pomorzu.

Rodzajem pła jest wiszar.

Pło na zarastającym jeziorze eutroficznym posiada inną strukturę. Tworzy ją system kłączowo-korzeniowy roślin szuwarowych w warunkach, gdy na dnie osadza się duża ilość rozwodnionego mułu. Rośliny nie są w stanie zakorzeniać się w mineralnym podłożu, gdy miąższość mułu przekracza 30 cm. Pojawiają się wówczas rośliny takie jak: zachylnik błotny, turzyca nibyciborowata, szalej jadowity, czy kłoć wiechowata, potrafiące unosić się na powierzchni wody dzięki powietrznym przestworom w tkankach i splatać się nawzajem. Tworzy się wówczas pływający dywan – pło, na który opadają szczątki roślin. W takim ple rozwijają się najpierw rośliny szuwarowe, a czasem pojawiają się pojedyncze drzewa, głównie olsza czarna. Zespoły roślinne tworzące pło jeziora eutroficznego to m.in. pło szalejowe (Cicuto-Caricetum pseudocyperi), pło paprociowe (Thelypteridi-Phragmitetum), szuwar kłociowy (Cladietum marisci). Tego typu pło występuje m.in. na brzegu jeziora Kęplaste.




