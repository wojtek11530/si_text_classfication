Zbigniew Osostowicz-Leliwa (ur. 6 lipca 1893 we Lwowie, zm. wiosną 1940 w Katyniu) – major dyplomowany piechoty Wojska Polskiego.

Biografia
Zbigniew Osostowicz urodził się 6 lipca 1893 we Lwowie, w rodzinie Władysława i Zdzisławy z Wyszyńskich. W czasie I wojny światowej walczył w Legionach Polskich. Był oficerem 10 kompanii 6 Pułku Piechoty Legionów. 1 maja 1916 awansował na chorążego. W lipcu 1917, po kryzysie przysięgowym został wcielony do cesarskiej i królewskiej Armii, a we wrześniu tego roku przetransportowany razem z szeregowymi III batalionu 6 pp LP do miejscowości Visk na Węgrzech, gdzie został zdegradowany do stopnia tytularnego sierżanta i wcielony do Armeefeldausbildungsgruppe generała Kövessa. W Visk napisał słowa do piosenki „Szeregami idą ku mnie ...”.

Z dniem 10 listopada 1918 został przyjęty do Wojska Polskiego z zatwierdzeniem stopnia podporucznika nadanego 15 listopada 1918 przez generała majora Edwarda Śmigły-Rydza. Latem 1920 pełnił służbę w Oddziale V Naczelnego Dowództwa. Na tym stanowisku 19 sierpnia 1920 został zatwierdzony z dniem 1 kwietnia 1920 w stopniu kapitana, w piechocie, w „grupie byłych Legionów Polskich”. 1 czerwca 1921, w stopniu kapitana i tytułem adiutanta sztabowego, pełnił służbę w Naczelnym Dowództwie, pozostając na ewidencji 6 pp Leg. W 1921 został słuchaczem II Kursu Normalnego Wyższej Szkoły Wojennej w Warszawie. 3 maja 1922 został zweryfikowany w stopniu kapitana ze starszeństwem z 1 czerwca 1919 i 392. lokatą w korpusie oficerów piechoty. Z dniem 1 października 1923, po ukończeniu kursu i otrzymaniu dyplomu naukowego oficera Sztabu Generalnego, został przydzielony do Dowództwa Okręgu Korpusu Nr VI we Lwowie. Studiując, a następnie pełniąc służbę sztabową pozostawał oficerem nadetatowym 38 Pułku Piechoty Strzelców Lwowskich w Przemyślu. 31 marca 1924 awansował na majora ze starszeństwem z 1 lipca 1923 i 121. lokatą w korpusie oficerów piechoty. W 1924 dowodził III batalionem 49 Pułku Piechoty Strzelców Kresowych w Kołomyi. Następnie pełnił służbę w Oddziale V Sztabu Generalnego w Warszawie, w Ministerstwie Spraw Wojskowych w Warszawie, w Dowództwie 5 Dywizji Piechoty we Lwowie na stanowisku szefa sztabu i w końcu w Oddziale III Operacyjnym Sztabu Głównego na stanowisku szefa wydziału. W 1937 został przeniesiony w stan spoczynku z przydziałem mobilizacyjnym do Oficerskiej Kadry Okręgowej Nr I.

W sierpniu 1939 został zmobilizowany, przydzielony do Sztabu Armii „Modlin” i wyznaczony na stanowisko oficera sztabu w Oddziale I. 16 września 1939 wyjechał z II rzutem sztabu ze wsi Mszanka, położonej na południe od Włodawy, do Lubomla i dalej do Włodzimierza Wołyńskiego lub do Lwowa.

W czasie kampanii wrześniowej 1939 dostał się do sowieckiej niewoli. Przebywał w obozie w Kozielsku. Wiosną 1940 został zamordowany przez funkcjonariuszy NKWD w Katyniu i tam pogrzebany. Od 28 lipca 2000 spoczywa na Polskim Cmentarzu Wojennym w Katyniu.

5 października 2007 Minister Obrony Narodowej awansował go pośmiertnie do stopnia podpułkownika. Awans został ogłoszony 9 listopada 2007 w Warszawie, w trakcie uroczystości „Katyń Pamiętamy – Uczcijmy Pamięć Bohaterów”.

Ordery, odznaczenia i odznaki
Krzyż Srebrny Orderu Wojskowego Virtuti Militari
Krzyż Niepodległości
Krzyż Walecznych - trzykrotnie
Srebrny Krzyż Zasługi
Krzyż Pamiątkowy 6 Pułku Piechoty Legionów („Krzyż Wytrwałości”)
Pierścień oficerski 6 Pułku Piechoty Legionów 

Zobacz też
Jeńcy polscy w niewoli radzieckiej (od 1939 roku)
Obozy NKWD dla jeńców polskich
Zbrodnia katyńska



Bibliografia
Dzienniki Personalne Ministra Spraw Wojskowych.
Lista starszeństwa oficerów Legionów Polskich w dniu oddania Legionów Polskich Wojsku Polskiemu (12 kwietnia 1917)'', Warszawa 1917.
Lista oficerów dyplomowanych (stan z dnia 15 kwietnia 1931 r.)'', Sztab Główny WP, Warszawa 1931.
Roczniki Oficerskie 1923, 1924, 1928 i 1932.
Spis oficerów służących czynnie w dniu 1.6.1921 r. Dodatek do Dziennika Personalnego M.S.Wojsk. Nr 37 z 24 września 1921 r.''
Historia 6 Pułku Piechoty Legionów Józefa Piłsudskiego, tom I, Tradycja, Główna Drukarnia Wojskowa, Warszawa 1939.
Katyń. Księga Cmentarna Polskiego Cmentarza Wojennego, opracowanie zespołowe pod kierunkiem Marka Tarczyńskiego, Rada Ochrony Pamięci Walk i Męczeństwa, Warszawa 2000, ISBN 83-905590-7-2.
Tadeusz Jurga, Władysław Karbowski, Armia „Modlin” 1939'', Wydawnictwo Ministerstwa Obrony Narodowej, Warszawa 1987, ISBN 83-11-07274-4.

















