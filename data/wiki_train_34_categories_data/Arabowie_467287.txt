Sultan ibn Abd al-Aziz Al Su’ud (ur. 5 stycznia 1928 w Rijadzie, zm. 22 października 2011 w Nowym Jorku) – saudyjski książę, minister obrony i lotnictwa w latach 1962-2011, drugi wicepremier w latach 1982-2005, pierwszy wicepremier oraz następca tronu w latach 2005-2011.

Biografia
W 1947 został gubernatorem Rijadu, w 1953 ministrem rolnictwa, a w 1955 ministrem komunikacji. Nadzorował budowę trasy kolejowej pomiędzy Dammam i Rijadem oraz budowę dróg i innych połączeń komunikacyjnych. W 1962 został ministrem obrony i lotnictwa i zajął się tworzeniem armii saudyjskiej, zapewniając królestwu nowoczesne i dobrze wyposażone siły obronne. W 1982 jego brat, król Fahd, powołał go na stanowisko drugiego wicepremiera rządu – urząd, funkcję tę królowie Fahd i Abd Allah sprawowali tuż przed otrzymaniem tytułu następcy tronu. Tytuł ten otrzymał 1 sierpnia 2005, po śmierci króla Fahda, pomimo pogłosek o jego konflikcie z nowym królem Abd Allahem.

Książę Sultan był także inspektorem generalnym królestwa oraz prezesem rady nadzorczej saudyjskich linii lotniczych Saudi Arabian Airlines. Spośród jego synów, książę Bandar ibn Sultan jest byłym ambasadorem Arabii Saudyjskiej w USA, a książę Chalid ibn Sultan był jednym z kluczowych saudyjskich dowódców podczas I wojny w Zatoce Perskiej w roku 1991.

Był jednym z siedmiorga synów, których urodziła królowi Abd al-Azizowi ibn Su’udowi jedna z jego żon, Hasa bint Ahmad as-Sudajri. Wśród jego rodzonych braci byli minister spraw wewnętrznych książę Najif, który zmarł 18 czerwca 2012 roku w Genewie oraz były gubernator prowincji Rijad, teraz minister obrony, oraz książę, który chce zostać królem po śmierci obecnego króla Abd Allaha, książę Salman.

Książę Sultan zabronił armii Stanów Zjednoczonych użycia baz saudyjskich jako baz wypadowych do ataków na Afganistan po zamachach 11 września 2001, oświadczając, że jego rząd nie zaakceptuje w Arabii Saudyjskiej nawet jednego żołnierza, który miałby atakować muzułmanów czy Arabów.

Śmierć
Sultan ibn Abd al-Aziz Al Su’ud zmarł 22 października 2011 w Nowym Jorku. Oficjalnie nie podano bezpośredniej przyczyny jego śmierci, jednak według doniesień medialnych książę walczył z chorobą nowotworową odkąd w 2004 zdiagnozowano u niego raka jelita grubego. Pogrzeb odbył się 25 października 2011 w Rijadzie. 27 października 2011 nowym następcą tronu został oficjalnie mianowany jego brat, książę Najif.










