Budynek KW PZPR w Białymstoku znany również jako Dom Partii (dawniej plac Próchnika 1, obecnie Plac Uniwersytecki 1) – budynek projektu Stanisława Bukowskiego powstały w latach 1953–1954. Jest jednym z najlepiej zachowanych przykładów architektury socrealizmu w Polsce. Obecnie w obiekcie tym mieszczą się dwa wydziały: Wydział Filologiczny i Wydział Historyczno-Socjologiczny Uniwersytetu w Białymstoku. We wnętrzu zachowane oryginalne klatki schodowe oraz aula ze zdobionymi drzwiami, balkonikami, drewnianymi mozaikami (kształt radzieckiej gwiazdy) i systemem nagłośnienia (wciąż działającym).








