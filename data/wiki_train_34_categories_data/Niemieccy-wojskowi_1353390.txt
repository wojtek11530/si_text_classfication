Erwin Kazimierz de Mehlem (ur. 18 stycznia 1878 we Lwowie, zm. 21 listopada 1938 we Lwowie) – generał brygady Wojska Polskiego.

Kształcił się we Lwowie. Ukończył Wojskową Akademię Artylerii w Mödling pod Wiedniem. Od 1899 podporucznik i oficer zawodowy artylerii cesarskiej i królewskiej Armii. W 1914 awansował na kapitana. W czasie I wojnie światowej walczył na froncie rosyjskim, rumuńskim i włoskim, jako dowódca baterii i dywizjonu. W 1916 awansował na majora. 

W listopadzie 1918 został przyjęty do Wojska Polskiego. Do maja 1920 był kolejno dowódcą Stacji Zbornej i Uzupełnień Artylerii w Krakowie, szefem Wydziału Artylerii Dowództwa Okręgu Generalnego „Kraków”, sztabowym oficerem inspekcyjnym artylerii Dowództwa Okręgu Generalnego „Lublin”. Na froncie bolszewickim: maj 1920 - październik 1921 dowódca 14 Pułku Artylerii Polowej Wielkopolskiej i w zastępstwie dowódca XIV Brygady Artylerii, a potem dowódca XV Brygady Artylerii. Wyróżnił się w walkach nad Berezyną i podczas ofensywy znad Wieprza. 11 czerwca 1920 został zatwierdzony w stopniu podpułkownika ze starszeństwem z 1 kwietnia 1920 w korpusie oficerów artylerii.

Październik 1921 - lipiec 1922 dowódca 7 pułku artylerii ciężkiej. 3 maja 1922 został zweryfikowany w stopniu pułkownika ze starszeństwem z 1 czerwca 1919 i 15. lokatą w korpusie oficerów artylerii. W lipcu 1922 został szefem Artylerii i Służby Uzbrojenia Dowództwa Okręgu Korpusu Nr X w Przemyślu. Pełniąc służbę w garnizonie Przemyśl pozostawał oficerem nadetatowym 7 pułku artylerii ciężkiej, a następnie 10 dywizjonu artylerii konnej.

Z dniem 20 listopada 1924 został mianowany komendantem Obozu Szkolnego Artylerii w Toruniu. Na tym stanowisku 1 grudnia 1924 Prezydent RP, Stanisław Wojciechowski na wniosek Ministra Spraw Wojskowych, generała dywizji Władysława Sikorskiego awansował go na generała brygady ze starszeństwem z 15 sierpnia 1924 i 24. lokatą w korpusie generałów.

W sierpniu 1926 został przeniesiony na stanowisko szefa 3 Okręgowego Szefostwa Artylerii w Grodnie. Z dniem 31 maja 1927 został przeniesiony w stan spoczynku. Osiadł we Lwowie, gdzie zmarł. Został pochowany w rodzinnym grobowcu na cmentarzu Łyczakowskim.

Zobacz też
Generałowie i admirałowie II Rzeczypospolitej
2 Grupa Artylerii w Lublinie
3 Grupa Artylerii w Grodnie
5 Grupa Artylerii w Krakowie
10 Grupa Artylerii w Przemyślu



Bibliografia
Tadeusz Kryska-Karski i Stanisław Żurakowski, Generałowie Polski Niepodległej, Editions Spotkania, Warszawa 1991, wyd. II uzup. i poprawione.
H. P Kosk, Generalicja polska, tom 1, Oficyna Wydawnicza "Ajaks", Pruszków 1998.
Piotr Stawecki, Słownik biograficzny generałów Wojska Polskiego 1918-1939'', Wydawnictwo Bellona, Warszawa 1994, ISBN 83-11-08262-6.












