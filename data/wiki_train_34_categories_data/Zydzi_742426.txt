Synagoga Praska w Warszawie – nieistniejąca główna synagoga praskiej gminy żydowskiej, znajdująca się przy skrzyżowaniu ówczesnych ulic Petersburskiej (obecnie Jagiellońska) i Szerokiej (obecnie Kłopotowskiego). 

Była jednym z najbardziej charakterystycznych budynków warszawskiej Pragi i jedną z nielicznych w Europie bożnic w kształcie rotundy.

Historia
Synagoga została zbudowana w 1836 roku według projektu architekta Józefa Lessela. Pieniądze na budowę przekazał znany finansista i filantrop Ber Sonnenberg. 

Podczas II wojny światowej hitlerowcy zdewastowali synagogę i urządzili w jej budynku odwszalnię. W późniejszym czasie została spalona, lecz jej konstrukcja się nie zawaliła. Po wyzwoleniu Warszawy synagoga została zaadaptowana na potrzeby radzieckiego szpitala wojskowego.

Po wojnie synagoga została prowizorycznie zabezpieczona. 21 lipca 1945 roku odbyło się w niej pierwsze powojenne nabożeństwo. 9 marca 1949 roku opinią Urzędu Konserwatorskiego synagoga została uznana za zabytek, który powinien odbudować Centralny Komitet Żydów w Polsce. Ze względu na brak środków finansowych Komitet został jednak zmuszony do zrezygnowania z odbudowy. 

W związku z brakiem funduszy na odbudowę Komitet planował wyburzyć synagogę i postawić na jej miejscu nową lub urządzić na jej miejscu zieleniec z kwiatami. Z planami tymi zgadzał się Urząd do Spraw Wyznań, jednak ówczesny Naczelny Architekt Warszawy, Józef Sigalin, był przeciw i proponował, by w synagodze urządzić inną instytucję. 

W 1961 władze miasta nakazały zburzyć bożnicę, uzasadniając decyzję fatalnym stanem budowli. Według innych źródeł synagoga mogła zostać rozebrana już kilka lat wcześniej, w 1955.

Obecnie na miejscu synagogi znajduje się plac zabaw dla dzieci z pobliskiego przedszkola, a z gruzu usypano górkę do zjeżdżania. Pod ziemią znajdują się fundamenty, zaś plac otacza oryginalne ogrodzenie.

Architektura
Murowany budynek synagogi wzniesiono na planie okręgu w stylu klasycystycznym, z niższym dwukondygnacyjnym obejściem mieszczącym galerie dla kobiet, oraz trzema niewielkimi portykami od północy, zachodu i południa. Od wschodu znajdowała się zamknięta półkoliście absyda, w której umieszczono aron ha-kodesz. Gmach był przykryty stożkowym dachem, a obejście − dachem pulpitowym. Główne wejście (dla mężczyzn) prowadziło przez portyk zachodni, natomiast kobiety wchodziły do synagogi przez portyk południowy. W środku gmachu znajdowała się ośmioboczna bima. Wyjątkowym rozwiązaniem było promieniste ustawienie ławek.

Wewnątrz była bardzo skromnie urządzona, posiadała bardzo mało ozdób oraz dekoracji. 

Była jedną z pierwszych w Europie okrągłych synagog. 

Odbudowa

Ostatnio pojawiły się szanse na odbudowę synagogi, którą mieliby sfinansować prascy przedsiębiorcy. Początkowo, na miejscu gdzie stała bożnica, planuje się postawienie makiety oraz odkopanie fundamentów, które mają zostać wpisane do rejestru zabytków. 

Na to przedsięwzięcie długo nie zgadzała się Gmina Wyznaniowa Żydowska w Warszawie, która chciała przejąć działkę i wybudować na niej nowy budynek. Gmina również starała się nie dopuścić do wpisania fundamentów do rejestru zabytków, gdyż w razie odzyskania działki nic by z nią nie mogła zrobić.

Po negocjacjach gmina żydowska otrzymała odszkodowanie za działkę, przez co stała się ona własnością miasta. 

Wkrótce zostanie nakręcony film o bożnicy, który sfinansuje Rada Miasta. Po odbudowie w synagodze nie będzie miejsca kultu żydowskiego, tylko sala wystawowa. Całe przedsięwzięcie będzie kosztować około 5 milionów złotych.



Bibliografia
Linki zewnętrzne
na portalu Wirtualny Sztetl




