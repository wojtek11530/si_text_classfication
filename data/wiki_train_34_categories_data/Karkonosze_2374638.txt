Bystrzyk (niem. Tanengraben, Tonnengraben, Kleine Seifen) – potok górski znajdujący się w Sudetach Zachodnich, w Karkonoszach, w woj. dolnośląskim.

Potok górski o długości około 4,0 km, należący do zlewiska Morza Bałtyckiego, prawy dopływ Łomnicy. Źródła potoku położone są na wysokości około 1150 m n.p.m., w północno-wschodniej części Śląskiego Grzbietu, na północnych zboczach Kopy. Płynie ku północy, później ku północnemu wschodowi i w Karpaczu uchodzi do Łomnicy. Po drodze zbiera kilka krótkich, bezimiennych potoków. W środkowym biegu płynie wąską, głęboko wciętą doliną o charakterze jaru.

W Bystrzyku występowało złoto, które było w średniowieczu wypłukiwane przez Walończyków.

Turystyka
Potok przecinają dwa szlaki turystyczne:
w dolnym biegu  zielony - prowadzący z Bierutowic do Wilczej Poręby
w środkowym biegu  czerwony - prowadzący z Karpacza na Przełęcz pod Śnieżką

Bibliografia
Słownik geografii turystycznej Sudetów, t. 3 Karkonosze, red. Marek Staffa, Wydawnictwo PTTK "Kraj", Warszawa – Kraków 1993, ISBN 83-7005-168-5
Mapa turystyczna Karkonosze polskie i czeskie 1:25&nbsp;000, Wydawnictwo "Plan", Jelenia Góra, ISBN 83-88049-26-7




