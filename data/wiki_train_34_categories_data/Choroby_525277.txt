

Zgnilec – określenie zgnilca obejmuje dwie różne choroby bakteryjne czerwiu pszczelego:

Zgnilec złośliwy (zgnilec amerykański, AFB)
''(histolysis infectiosa perniciosa larvae)''

Zaraźliwa choroba bakteryjna czerwiu wywoływana przez laseczkę larwy ''(Paenibacillus larvae)''. Choruje nań i zamiera czerw zasklepiony. 

Przetrwalniki bakterii odznaczają się bardzo wysoką odpornością na działanie termiczne i chemiczne, a w normalnych warunkach przeżywają nawet do 40 lat. Szczególne nasilenie choroby przypada na drugą połowę lata kiedy wysoka temperatura i częste przegrzewanie gniazda sprzyja rozkładającej się masie.

Objawy
Zasklepy na zamarłym czerwiu stają się podziurkowane, ciemnieją i zapadają się oraz jest charakterystyczny zapach z ula. Masa zamarłego czerwiu jest brunatnożółta, daje się wyciągać w długie nitki i wydziela zapach kleju stolarskiego. Zwykle po 4 tygodniach od śmierci larwy na dnie lub na ścianie komórki plastra powstaje ciemny, zasuszony strupek, który jest łatwo widoczny po odpowiednim odwróceniu ramki. Okres wylęgania się choroby w rodzinie wynosi 45 dni.

Leczenie
Jest to choroba zwalczana z urzędu. Do leczenia zgnilca złośliwego dawnej stosowano syrop z dodatkiem sulfonamidów lub oksytetracyklinę. Syrop leczniczy podawano rodzinom pszczelim przez okres 5 dni. Leczenie musi być poprzedzone przesiedleniem chorej rodziny pszczelej do innego ula. Obecnie stosowanie sulfonamidów w leczeniu pszczół jest zabronione.

Metodami dopuszczonymi do stosowania jest podawanie olejków: cynamonowego, żywokostowego, tymiankowego, cytrynowego. Wszystkie te olejki posiadają duże działanie bakteriobójcze i bakteriostatyczne ale najsilniejsze ma działanie olejek cynamonowy. 

Jest to trudna choroba do wyleczenia i powoduje duże straty w pasiekach. Jedyną radykalną metodą ograniczenia  rozprzestrzeniania się choroby jest likwidacja chorych, słabych rodzin przez spalenie wszystkiego oprócz ula. Porażona silna rodzina ma szansę być wyleczona.

Zgnilec europejski (EFB)
Zaraźliwa choroba bakteryjna czerwiu niezasklepionego, rzadziej zasklepionego, wywoływana przez ziarniaka Melissococcus plutonius.




