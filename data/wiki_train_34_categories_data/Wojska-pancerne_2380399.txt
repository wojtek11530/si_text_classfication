Broń pancerna Niepodległego Państwa Chorwackiego

Historia
Niepodległe Państwo Chorwackie (NDH), proklamowane przez ustaszy 10 kwietnia 1941 r., nie miało formalnie własnych wojsk pancernych. Faktycznie posiadało jednak sprzęt pancerny, dostarczony przez Niemców i Włochów, których oddziały wojskowe okupowały terytorium NDH. Początkowo Chorwaci otrzymali 18 lub 22 tankietki polskiej produkcji TK-3 i TKF, 10 tankietek włoskiej produkcji CV3/33 (produkowanych na licencji na Węgrzech) i 15 CV3/35, 4 czołgi lekkie niemieckiej produkcji PzKpfw I oraz niedużą liczbę czołgów lekkich produkcji francuskiej Renault R-35. Chorwaci mieli też kilka improwizowanych pojazdów opancerzonych wyprodukowanych własnymi siłami. Ponadto w Chorwacji zbudowano 4 pociągi pancerne, które przewoziły kilka przestarzałych czołgów lekkich FT-17. Miały one mieszaną załogę chorwacko-niemiecką. 2 z pociągów działały w rejonie Sisak-Sunja-Bihać, a pozostałe 2 w rejonie Tuzli. Czołgi FT-17 były użytkowane także na ciężarówkach. Chorwacka broń pancerna wchodziła w skład zarówno regularnej Chorwackiej Domobrany, jak też Milicji Ustaszy i Policji NDH. W brygadach i dywizjach istniały plutony i kompanie pancerne. Siły pancerne były używane przede wszystkim do celów antypartyzanckich. 

Po ogłoszeniu przez Włochy wyjścia z wojny na pocz. września 1943 r., siły zbrojne NDH zasiliła pewna ilość sprzętu pancernego armii włoskiej. Były to kolejne tankietki CV3/33 i CV3/35, średnie czołgi M13/40 i ich zmodernizowana wersja M14/41 oraz M15/42, działa samobieżne Semovente L40 da 47/32, a także samochody pancerne różnych typów. Ponadto Niemcy wspomogli Chorwatów dostawami kilkunastu czołgów lekkich Hotchkiss H-39, niedużej ilości czołgów średnich Somua S-35 i kilku transporterów gąsienicowych Renault UE. Do 1945 r. przekazali również od 20 do 25 własnych czołgów średnich PzKpfw III w wersji N, 15 PzKpfw IV w wersjach F i G, a także półgąsienicowe transportery opancerzone Sd.Kfz.251 i ciągniki artyleryjskie Krupp Protze. 

W 1943 r. w Jasenovacu Chorwaci sformowali większą jednostkę wojskową w postaci zmotoryzowanej grupy bojowej pod dowództwem płk. Francjo Saricia, której trzon stanowiła Przyboczna Brygada Poglavnika. W jej skład wchodziło ok. 30 tankietek i czołgów oraz pewna ilość samochodów pancernych. W I poł. 1944 r. grupa została włączona do Przybocznej Dywizji Poglavnika. W poł. 1944 r. składała się z 1 Kompanii Czołgów Średnich (15 czołgów), 2 Kompanii Czołgów Lekkich (7 czołgów), 3 i 4 Kompanii Piechoty Zmotoryzowanej oraz 5 Kompanii Sztabowej. 

Ciekawostką jest fakt, że chorwackie oddziały wojskowe działające na froncie wschodnim użytkowały 1 czołg Matilda Mk II, który Niemcy wiosną 1942 r. w rejonie Charkowa zdobyli na Sowietach i przekazali Chorwatom.

Chorwackie oddziały pancerne
pluton pancerny I Brygady Górskiej (czołgi R-35 i S-35)
pluton pancerny III Brygady Górskiej (czołgi H-35)
pluton pancerny IV Brygady Górskiej
lekki pluton pancerny 1 Batalionu Transportowego
pluton pancerny III Korpusu Armijnego (tankietki TK-3 i TKF)
pluton pancerny III Brygady Strzeleckiej (czołgi S-35)
pluton pancerny IV Brygady Strzeleckiej (czołgi S-35)
pluton, a następnie kompania pancerna I Brygady Milicji Ustaszy (tankietki CV3/33 i CV3/35)
1 kompania czołgów lekkich 1 Dywizji Górskiej (czołgi R-35)
kompania pancerna III Brygady Milicji Ustaszy (tankietki CV3/33 i CV3/35)
kompania pancerna IV Brygady Milicji Ustaszy (tankietki CV3/33 i CV3/35)
kompania pancerna V Brygady Milicji Ustaszy (tankietki CV3/33 i CV3/35)
pancerna kompania ochronna I Brygady Rezerwowej

Linki zewnętrzne
Bibliografia
Steven J. Zaloga, James Grandsen, Eastern Front: Armor Camouflage & Markings, 1941-1945 (Bulgaria, Croatia, Czechoslovakia, Finland, Germany, Hungary, Italy, Poland, Romania, Slovakia, Soviet Union, Yugoslavia), 1983
Dariusz Jędrzejewski, Zbigniew Lalak, Sojusznicy Panzerwaffe, cz. 1, 2000
Bojan B. Dimitrijević, Dragan Savić, Oklopne jedinice na jugoslovenskom ratištu 1941-1945, 2011



