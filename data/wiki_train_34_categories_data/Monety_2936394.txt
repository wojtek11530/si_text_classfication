
Bigatus (l. mn. bigati) – srebrna moneta rzymska, rodzaj denara republikańskiego z przedstawieniem bigi, czyli rydwanu z zaprzęgiem dwukonnym, powożonego przez bóstwo.

Według aktualnych ustaleń wprowadzony na pocz. II w. p.n.e. jako uzupełnienie wcześniej emitowanego kwadrygata (quadrigatus). Wzorem były zapewne monety sycylijskie z wyobrażeniami bigi i kwadrygi. Na awersie przedstawiano zwykle  głowę Marsa (względnie Bellony).

Pierwszy bigat nosił wizerunek Luny (bóstwa księżyca) w dwukonnym rydwanie. Ok. 157 r. p.n.e. zaczęto wybijać monetę z wyobrażeniem Wiktorii. Później umieszczano też postać Diany, Herkulesa i innych bóstw. Wspominany jako argenteus bigatus u Pliniusza i Liwiusza.

Przez długi czas bigaty należały do monet przyjmowanych z zaufaniem przez barbarzyńców ze względu na znany wizerunek i niezmniejszoną zawartość srebra. Stwierdzono jednak istnienie suberatów również tych monet, czego wymownym dowodem są spotykane egzemplarze bigatów karbowanych, czyli serratów, mające gwarantować ich kruszcową jakość.



Zobacz też
denar



