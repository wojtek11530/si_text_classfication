Pedro Damiano (ur. ok. 1480, zm. 1544) – portugalski aptekarz i szachista, autor jednego z pierwszych podręczników szachowych. 

W 1512 roku w Rzymie wydał Questo libro e da imparare giocare a scachi (Książka do nauki gry w szachy), która, ośmiokrotnie przedrukowywana, była najpopularniejszą książką szachową w pierwszej połowie XVI wieku. Zawierała 124 strony, z których 89 było poświęcone problemom szachowym. W książce omówiono kilka otwarć szachowych, zawarto praktyczne rady i wskazówki oraz opisano kilka motywów matowych. Jeden z tych motywów dzisiaj znany jest pod nazwą mata Damiano. Również jedno z opisanych otwarć (tzw. "obrona Damiano") nosi nazwę pochodzącą od nazwiska autora książki.

Debiut ten powstaje po posunięciach:
1.e4 e5 2.Sf3 f6?

i był znany już Lucenie, ale szczegółowo przeanalizował je Pedro Damiano, łącznie z "gambitem Damiano" 3.''' S:e5!''', który zapewnia białym dużą przewagę (zachowują one przewagę także po innych odpowiedziach, np. 3.Gc4 lub 3.d4).

Podręcznik Damiano nie był szczególnie ceniony przez późniejszych szachistów i ekspertów, zawierał jednak podstawowe wskazówki, które do dzisiaj nie straciły aktualności, np.:
nie wykonuj bezcelowych ruchów;
nie graj szybko;
unikaj oczywistych przeoczeń;
nie próbuj zdobyć piona kosztem osłabienia własnej pozycji;
próbuj ustawić i utrzymać centralne dwa (lub lepiej cztery) piony na czwartej linii;
gdy widzisz dobry ruch, poszukaj lepszego;
gdy masz przewagę materialną, wymieniaj figury.

Bibliografia
W. Litmanowicz, J. Giżycki, "Szachy od A do Z", tom I, Warszawa 1986, str. 188
Magazyn Szachista nr 8/2013, str. IV wkładki, Ireneusz Gawle: "Ciężkofigurowe wariacje matowe"

Linki zewnętrzne
