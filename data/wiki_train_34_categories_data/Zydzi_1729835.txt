
Pola (Perla) Elster, ps. „Ewa”, „Goldman” (ur. 28 listopada 1911 w Warszawie, zm. 27 września 1944) – żydowska działaczka społeczna, posłanka do Krajowej Rady Narodowej (1943–1944).

Była z zawodu krawcową. W dwudziestoleciu międzywojennym działała w radykalnych organizacjach lewicowych (poczynając od czasów gimnazjalnych), za co była dwukrotnie aresztowana (1929, 1933). Była członkiem Żydowskiej Organizacji Bojowej w getcie warszawskim. Do Krajowej Rady Narodowej została zgłoszona przez Poalej Syjon-Lewicę – ślubowanie złożyła 31 grudnia 1943. W marcu 1944 stanęła na czele tzw. referatu ds. żydowskich powołanego przez KRN (wraz z Adolfem Bermanem). Zginęła w powstaniu warszawskim, odznaczona pośmiertnie Krzyżem Grunwaldu II klasy.

Jest pochowana w alei głównej cmentarza żydowskiego przy ulicy Okopowej w Warszawie (kwatera 39). W 1949 drukiem ukazały się Kartki z notatnika Poli Elster („Nasze Słowo”, nr 7/8).



Bibliografia
W czterdziestą rocznicę powstania Krajowej Rady Narodowej. Materiały i dokumenty, Kancelaria Sejmu, Warszawa 1984.
Słownik biograficzny działaczy polskiego ruchu robotniczego, tom 2: E-J (redaktor naczelny Feliks Tych), Wydawnictwo „Książka i Wiedza”, Warszawa 1987, s. 38 (artykuł redakcyjny).












