

Jazgrza Williamsa (Lophophora williamsii) – gatunek rośliny z rodziny kaktusowatych. Popularnie nazywana pejotlem, czasami również echinokaktusem Williamsa, jeżowcem Williamsa. Pochodzi z rejonów Nowego Meksyku i Teksasu. 

Morfologia i biologia
Rozwój: Bylina. Sukulent pędowy. 
Łodyga: Przekształcona w kulisty, mięsisty, szarozielony  pęd . Jest on słabo żeberkowany i nie posiada cierni. Areole wyposażone są we włoski. Pęd ma wysokość do 15- 20 cm.
Kwiaty:  Nieduże, różowego koloru, o wielodziałkowym okwiecie. Wewnątrz kwiatów 1 słupek i liczne pręciki.
Owoc: Jagoda.
Siedlisko: Rośnie na pustyniach i półpustyniach

Zastosowanie
Nazwa pejotl pochodzi od języka nahuatl, w którym słowo peyotl oznacza "migotać", "połyskiwać". Jest on źródłem wielu alkaloidów z rodziny fenetylamin, głównie meskaliny. Wszystkie gatunki Lophophora rosną bardzo wolno, często zanim zakwitną mija nawet 30 lat. Meskalinę kaktus zaczyna wytwarzać po 5 latach. Jednak kaktusy rosnące poza środowiskiem naturalnym i w ziemi o nieodpowiednim składzie biochemicznym dają po zjedzeniu raczej nieprzyjemne dolegliwości żołądkowe, niż odurzające - o czym pisał już Stanisław Ignacy Witkiewicz w dziele "Nikotyna Alkohol Kokaina Peyotl Morfina Eter": "Preparaty które dostawałem następnie od dr. Rouhier, wydobyte z kaktusów, hodowanych zdaje się na Côte d'Azur, nie dorównują mu [oryginalnemu peyotlowi rosnącemu w naturalnych warunkach] co do zdolności wywoływania wizji, a przewyższają znacznie co do skutków ujemnych."

Wzrost zainteresowania pejotlem (lata 70. XX w.) był spowodowany opublikowaniem wczesnych prac antropologa Carlosa Castanedy. Don Juan Matus, domniemany nauczyciel Castanedy, miał używać nazwy "Mescalito" w odniesieniu do mocy zwanej pomocnikiem, opiekunem, która ujawnia się spożywającym pejotl, ucząc ich "właściwego sposobu życia".

Środowisko naukowe, po początkowej akceptacji i uznaniu, zarzuciło Castanedzie, że w swych pracach zbyt wiele uwagi poświęca środkom psychotropowym i ich działaniu, a za mało elementom kulturowym. Po publikacji kolejnych prac podejrzenia w środowisku naukowym o to, iż cała praca Castanedy to fikcja, nasiliły się do tego stopnia, że w trosce o rzetelność naukową, środowisko antropologów odcięło się od Castanedy i odebrano mu również tytuł doktorski.

Dzieła Castanedy traktowane są obecnie przeważnie jako beletrystyka, choć zawierają wiedzę praktyczną, którą wielu ludzi z powodzeniem stosuje w życiu. Jednym z wielu wątków poruszanych przez autora są odniesienia do rzeczywistości ponieważ pejotl jest używany w tradycyjnych indiańskich obrzędach.

Z pejotlem eksperymentował także Stanisław Ignacy Witkiewicz, głównie w latach 30. stworzył wiele portretów będąc pod wpływem tej rośliny.




Bibliografia
Myerhoff, Barbara: Pejotlowe łowy, Wydawnictwo Znak, Kraków 1997 ISBN 83-7006-484-1



