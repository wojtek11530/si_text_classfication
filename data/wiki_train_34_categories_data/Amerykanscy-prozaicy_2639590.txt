Jessie Redmon Fauset (ur. 1882, zm. 30 kwietnia 1961) - afroamerykańska powieściopisarka, poetka, redaktorka i nauczycielka.

Życiorys
Siódme z kolei dziecko (i piąta córka) pastora Redmona Fauseta i jego żony, Anny Fauset. W 1905 ukończyła studia z wyróżnieniem na Uniwersytecie Cornell, ale czarny kolor skóry uniemożliwił jej znalezienie posady nauczycielki w Filadelfii. W 1906 przeniosła się do Waszyngtonu, gdzie uczyła języka francuskiego i łaciny w M Street High School (przemianowanej w 1916 na Dunbar High Scool), jednej z najbardziej renomowanych uczelni murzyńskich w kraju. W 1912 zaczęła pisanie recenzji, opowiadań i wierszy dla The Crisis, organu NAACP, a w 1918 wzięła bezpłatny urlop w szkole w celu spokojnego napisania stałego felietonu pt. The Looking Glass. W 1919 uzyskała stopień magistra filologii francuskiej na University of Pennsylvania i wkrótce potem rozpoczęła pracę w The Crisis na pełnym etacie jako redaktor działu literackiego, a później jako redaktor prowadząca. Podjęła tę decyzję ze względu na swoje ambicje literackie, zaangażowanie w powstający ruch National Association for the Advancement of Colored People, a zwłaszcza z uwagi na swój stosunek uczuciowy do Williama Edwarda Burghardta Du Boisa, redaktora naczelnego The Crisis, pisarza, działacza praw obywatelskich, założyciela NAACP, z którym związała się już w czasach studiów. DuBois pomógł Fauset w uzyskaniu pracy dla nauczycielki na letnich kursach w Fisk University. Od tego momentu przez całe swoje życie prowadzili między sobą korespondencję. Przyjaźń zadzierzgnięta między nimi w latach pracy pisarki w The Crisis odznaczała się wzajemnym podziwem i poparciem. DuBois zachęcał ją do pracy literackiej i wysoko oceniał jej utwory. Gdy organizował konferencje europejskie w ramach Kongresu Panafrykańskiego, Fauset układała harmonogram jego podróży, zbierała dla niego materiały, redagowała przemówienia i prowadziła gazetę podczas jego nieobecności.

W okresie, kiedy patronowała twórczości młodych literatów murzyńskich (takich, jak Langston Hughes, Walter White, Countee Cullen), piszących dla The Crisis, Fauset założyła i redagowała The The Brownie's Book, pismo dla dzieci. W 1921 wyjechała do Londynu, Brukseli i Paryża na drugi Kongres Panafrykański i napisała na ten temat dwa artykuły dla The Crisis. W jej pierwszej powieści There is Confusion (wyd. 1924) występują osoby z patrycjuszowskich rodzin z wyższych sfer, podobnych do tej, w której się wychowała. Mimo sceptycyzmu niektórych białych krytyków i wydawców nt. istnienia świata z tej książki wśród Afroamerykanów, There is Confusion stała się wydarzeniem zarówno literackim, jak i komercyjnym. Uradowana sukcesem autorka wzięła kilkumiesięczny urlop i wyjechała do Europy. Studiowała między innymi na Sorbonie, zbierając materiały do artykułów na opartych na jej obserwacjach z podróży. W 1926 zakończyła pracę w The Crisis. Prawdopodobnie spowodowała to długa nieobecność DuBoisa, co pozbawiło pisarkę wsparcia emocjonalnego i zawodowego. David Levering Lewis, autor When Harlem Was in Vogue, wysuwa stwierdzenie, jakoby DuBois i Fauset nie zgadzali się w kwestii tego, co jest, a co nie jest ważną społecznie sztuką afroamerykańską, do tego DuBois odmówił podobno zwrócenia dwóch i pół tysiąca dolarów, które pożyczyły Fauset i jej siostra w 1923.

Porzuciwszy pracę dla gazety, wróciła do zawodu nauczycielki. Początkowo uczyła w Harlemie w szkole ponadpodstawowej (junior high school), a potem w DeWitt Clinton High School, w nowojorskiej dzielnicy Bronx. W 1929 poślubiła biznesmena Herberta E. Harrisa i opublikowała drugą powieść, Plum Bun. Następnie wydała The Chinaberry Tree (wyd. 1931) i Comedy:American Style (1933). Prowadziła także wykłady nt. wartości młodej murzyńskiej literatury i roli czarnoskórych kobiet w kulturze amerykańskiej. W 1944 opuściła DeWitt Clinton. Przez jeden semestr uczyła w Hampton Institute w stanie Virginia. Umarła w Filadelfii, w domu swojego przyrodniego brata, Earla Huffa.

Bibliografia
Deborah G. Felder, ''100 kobiet, które miały największy wpływ na dzieje ludzkości, wyd. Świat Książki, Warszawa, 1998, ISBN 83-7129-666-5, s. 236-238, tłum. Maciej Świerkocki.











