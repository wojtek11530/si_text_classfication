Generał Daimos (jap. 闘将ダイモス, Tōshō Daimosu) – anime wyprodukowane w roku 1978 przez studia Sunrise i Toei Animation.

projekt: Yuki Hijiri
reżyser: Tadao Nagahama
scenariusz: Yatte Saburo

Serial nadawany był w Polsce przez stację Polonia 1 w pierwszej połowie lat 90. XX wieku. Lektorem serialu był Jerzy Rosołowski.

Opis fabuły
Motyw obcych chcących podbić Ziemię, wobec których ludzie są praktycznie bezbronni, to bardzo wyeksploatowany temat. Dlatego twórcy położyli nacisk na walkę o pokojowe współistnienie. Zarówno pośród Baamisjan jak i Ziemian są liczne grupy pacyfistów, szczególnie prześladowanych na Baamie. Ich wpływy początkowo są bardzo niskie, lecz sprzyja im opozycja na Baamie oraz załoga Daimowika, bazy Daimosa, a po pewnym czasie, rządy niektórych państw. Negatywnymi postaciami są tylko zwolennicy wojny. Zwalczanie ich opinii jest o niebo trudniejsze niż robotów. Serial przekazuje, jak ciężko przekonać cywilów złaknionych zemsty do pokoju, oraz zło jakim jest odpowiedzialność zbiorowa. Bycie ofiarą może odebrać rozum i człowieczeństwo.

Planeta Baam została zniszczona w wyniku wyjątkowo niefortunnej kumulacji kilku katastrof kosmicznych: najpierw pomiędzy sąsiednią planetę Algor a obecne w tamtym układzie planetarnym słońce wdarła się mgławica. To spowodowało napromieniowanie Algor i Baamu, a na domiar złego orbity obu planet zostały zakłócone i doszło do zderzenia. Miliard Baamisjan został zahibernowanych i przeniesionych na wielkiego sztucznego satelitę – Mały Baam. Garstka pozostałych w przytomności poszukiwała nowego miejsca zamieszkania. Docierając do Układu Słonecznego, zatrzymali się na orbicie Jowisza. Ich przywódca, generał Leon głęboko wierzył, iż bez rozlewu krwi osiedlą się na Ziemi. Lecz ten zostaje zamordowany na Bazie Księżycowej, rzekomo przez Ziemian. Skutki były opłakane.

Ziemskie miasta są niszczone przez ogromne roboty. Napastnikami przewodzi admirał Richiter, syn Leona, choć ten na chwilę przed zgonem zabronił mu wojny. W Japonii grupa naukowców pod przewodnictwem profesora Izumiego skonstruowała potężnego, mierzącego czterdzieści pięć metrów i ważącego sto pięćdziesiąt ton, mecha bitewnego nazwanego Daimos, posiadającego ogromną moc i siłę. Izumi przejął projekt po tragicznej śmierci ojca Kazuji, który był autorem całego przedsięwzięcia. Pilotem zostaje jego syn.

Oprócz skrzydeł, Baamisjanie niczym nie różnią się od Ziemian. Musieli być na tyle inni, by wiadomo było iż to obcy, a zarazem na tyle podobni, by widzowie mogli w nich odnaleźć ludzkie negatywne i pozytywne cechy. Zarówno pasję władzy, śmierci, zniszczenia jak i ludzkie serca i dusze.

Technikalia
Emitowana w Polsce na początku lat 90. czterdziestoczteroodcinkowa seria Generała Daimosa cieszyła się ogromną popularnością wśród młodszej widowni. Piosenka tytułowa śpiewana była po japońsku, lecz cały dubbing był włoski. 

Generała Daimosa klasyfikuje się gatunkowo jako mechę, romans i science-fiction. Atutem są widowiskowe walki robotów i nastrojowa muzyka, szczególnie piosenka tytułowa Tate! Tōshō Daimosu wykonywana przez Shunsukego Kikuchiego i Isao Sasakiego, będąca w Japonii prawdziwym hitem lat 70. XX wieku.

Roboty
Liczba wszystkich robotów, prócz tytułowego bohatera – 58.
Robot, którego Daimos niszczy w czołówce, nie wystąpił w żadnym z odcinków. Jeśli go liczyć, było ich 59.
Jeden z robotów, nieznany z imienia nie walczył z Daimosem, lecz miał pomóc zaprezentować możliwości Zeroma Tigera przed Richiterem. Był to odcinek 26.
Do pojedynków nie doszło tylko w trzech odcinkach – 40., 42. i 43. W tym ostatnim, co prawda był robot, lecz do walki z nim doszło w 44.
Tylko jeden robot nie podjął walki z Daimosem, choć taki był pierwotny cel. Imienia nie przetłumaczono na Polski. Pilotowała go Lajza, lecz przegrała z robotem Gero, funkcjonariusza bezpieki Olbana. Z tym drugim, Daimos się zmierzył. Był to odcinek 34.
W odcinkach 1. 24. 29. i 34. Daimos miał po dwóch przeciwników. Choć pierwszy z 34. wycofał się.
W odcinku 1. była rekordowa liczba trzynastu robotów. Ich porażkę tłumaczy fakt, że nie były przeznaczone do walki z innymi, lecz do eksterminacji ludzi.
Agos, ostatni z robotów wystąpił w dwóch odcinkach – 43. i 44.
Galbot jako jedyny się odezwał. Był także jedynym, z którym odbyły się dwa pojedynki. Po pierwszym, został gruntownie przebudowany.

Imiona robotów
Uszeregowane chronologicznie. Przed sylwetką każdego robota pojawiało się jego imię. Napisy były po japońsku i nie tłumaczono ich. Imiona niezaznaczone kursywą zostały wymienione przez Baamisjan w dialogach, zaznaczone kursywą – pojawiły się tylko jako napisy i są transkrypcją tychże:

Zubansā (ズバンサー)
Dari
Gajos
Momsard
Gurumongu (グルモング)
Meteoro
Desufōku (デスフォーク)
Batoruda (バトルダ)
Szifuld
Danguru (ダングル)
Dimister
Galbot
Damuda (ダムダ)
Nabuzer
Hazanger
Gonzarudo (ゴンザルド)
Gagadosu (ガガドス)
Bikkugando (ビックガンド)
Buturu
Goriosu (ゴリオス)
Medorusu (メドルス)
Ortinos
Baioron (バイオロン)
Zerom Nene i Zerom Nese (para)
Gurangeiru (グランゲイル)
Zerom Tiger
Bigfrisz
Dżimejlo
Desukarugo (デスカルゴ) i Takaburudo (タカブルド)
Zuroddo (ズロッド)
Darudasu (ダルダス)
Orgar
Darius
Reagindo (レアギンド) i Gomurei (ゴムレイ)
Geshutoru (ゲシュトル)
Dobōgu (ドボーグ)
Agūda (アグーダ)
Gurando (グランド)
Torwal
Brak robota – zamiast z robotem Daimos walczył przeciwko fortecy podmorskiej.
Gadorusu (ガドルス)
Brak robota – zamiast atakować jakiegokolwiek robota, Daimos próbował przebić się przez osłony Małego Baamu.
Agos (do walki doszło w następnym odcinku)
Agos

Ważniejsze postaci
Imiona zgodne są z włoskim dubbingiem, z którym serial nadawany był w Polsce.

Ludzie
Kazuya Ryūzaki (竜崎 一矢 Ryūzaki Kazuya) – główny bohater, pilot Daimosa. Chłopak około dwudziestoletni, sierota. Jedyną rodziną Kazuyi jest prawdopodobnie Nana. Jego ojciec, profesor Ryuzaki, zginął zastrzelony przez Gero podczas pokojowych rozmów z Leonem. Mistrz karate, którego używa jako jedynej broni, kiedy walczy bez Daimosa. Jako czternastoletni chłopiec przeżył wypadek (podczas ćwiczeń dla astronautów), w wyniku którego został sparaliżowany. Jego siła woli pozwoliła mu wrócić do zdrowia. Cechuje się wielką empatią i brakiem nienawiści. Mężczyzna porażająco inteligentny, dobry i dzielny. Jeśli dotychczasowi przeciwnicy przejrzą na oczy, gotów jest walczyć w ich obronie (Balbas i Richiter). Jest perkusistą-amatorem. Kocha Ericę ponad życie, dążył do tego, by mogli być razem. 

Profesor Shin'ichirō Izumi (和泉 振一郎 Izumi Shin'ichirō) – wychowywał Kazuyę, gdy Usaki jego ojciec wyjechał służyć na Bazie Księżycowej. Nauczył go karate, pilotowania samolotów i pojazdów kosmicznych. Pracując przy okazji nad robotem autorstwa Usakiego. Reprezentuje Daimowika na zewnątrz, przewodzi nim. Pracuje nad udoskonaleniem Daimosa. Dziadek Nany, amator lizaków. 

Kyōshirō Yūzuki (夕月 京四郎 Yūzuki Kyōshirō) – przyjaciel Kazuyi. Pilot myśliwca Galber FX-2. Podobnie jak Izumi, uczy Kazuyę sztuk walki. Mistrz posługiwania się mieczem. Wszystkiego nauczył go dziadek, którego nienawidzi, gdyż odpowiada za śmierć jego matki. Rodzice Kyoshiro uciekli do Francji, gdyż jego dziadek nie zgadzał się na związek córki z ubogim malarzem. Ojciec zginął potrącony przez samochód, matka została z rocznym Kyoshiro bez środków do życia. Umarła jako bezdomna, z zimna i wycieńczeniak. Kyoshiro miał wtedy kilkanaście lat. Jest odważny, kieruje się rozumem, nie umie pojąć miłości i uczuć, potrafi być złośliwy i cyniczny. Często krytykuje Kazuyę za miłość do Eriki. Mimo wszystko pomaga mu, wiele razy ratując chłopakowi życie. Lubi cytować Goethego i Marksa.  

Nana Izumi (和泉 ナナ Izumi Nana) – młodsza, przyrodnia siostra Kazui, nastolatka. Wraz z Kyoshiro pilotuje Galbera. Charakteryzuje ją szlachetność, odwaga, brawura, hart ducha, zaradność i narwany charakter. Jest bardzo wybuchowa. nienawidzi podłości i okrucieństwa. Kazuyę kocha całym sercem. Nikt tak jak ona nie przeżywał jego bólu i cierpienia. Lecz czasem nie może znieść tego iż Erika zajęła jej miejsce w sercu brata. Próbowała udowodnić bratu, że kocha go bardziej niż jego ukochana, co o mało nie doprowadziło jej do śmierci (odcinek 7).

Okane (おかね) – kucharka na Daimowiku (gdzie mieszkała ze swoim siostrzeńcem, Gente), kobieta tęga i wysokiego wzrostu, wybuchowa, najbardziej denerwuje ją Kairo. Wobec przyjaciół troskliwa, a wręcz nadopiekuńcza. Często spiera się z Izumim, gdy ten naraża Kazuyę na zbyt duże ryzyko. Gotuje same przysmaki. 

Kairo (カイロ) – mały, czerwony robot, pracujący na Daimowiku, ma zadziorny i lekko złośliwy charakter. Geniusz techniczny, pracował nad ulepszeniem Daimosa. Potrafił szybko obliczyć skomplikowane rzeczy, np. prawo prawdopodobieństwa. Uwielbiał dręczyć Nanę i Okanę. Nie znosił kąpieli. Stworzył aparat, dzięki któremu można było zobaczyć wnętrze robotów wroga (odcinek 24).             

Profesor Douglas Banks (ダグラス・バンクス Dagurasu Bankusu) – przedstawiciel rządu Nowej Garlandii, państwa współpracującego z tajnymi służbami baamisjańskich pacyfistów. Poprzez szpiegów wśród naukowców obcych, przekazali Daimowikowi tajemnice niemal niewyczerpalnego źródła energii. On również podpowiedział Kazuyi sposób ocalenia profesora Izumiego. Jego mądre argumenty przekonały ONZ, że Kazuya nie jest szpiegiem Baamisjan.     

Komandor Sakimori Miwa (三輪 防人 Miwa Sakimori) – dowódca Azjatyckich Sił Zbrojnych. W okrucieństwie dorównuje Richiterowi, lecz nie uznaje żadnych zasad. Lubuje się w osobistym strzelaniu do rannych i bezbronnych (odcinek 40), a także kapitulujących (odcinek 31). Próbował też zmasakrować grupę Ziemian i Baamisjan sprzeciwiających się uwięzieniu Kazuyi (odcinek 39). Nie liczy się z życiem własnych ludzi ani cywilów. Do jego najwyższych celów należy sława, laury i przejęcie całkowitej kontroli nad Daimosem. Za zbrodnie wojenne skazany przez ONZ na degradację i banicję. 

Sierżant Kidō (鬼頭) – oficer wojska na Daimowiku. Ponieważ cała jego rodzina została zabita przez Baamisjan, trenuje swoich ludzi w chorobliwej nienawiści do nich wszystkich. Tragedia odebrała mu rozum i człowieczeństwo. Z czasem przekonał się do racji walczących o pokojowe współistnienie. Kochał się w Okane. 

Genta (げんた) – siostrzeniec Okane, dziesięcioletni chłopak, sierota, straszny psotnik i złośliwiec. Wraz z ciocią mieszka na Daimowiku. Uwielbia niewybredne żarty, które raz o mało nie doprowadziły do zniszczenia Daimosa (odcinek 33). Jego ciekawość niemal doprowadziła do tragedii- został wzięty jako zakładnik przez Balbasa, ale Kazuya zaproponował się w zamian za chłopca (odcinek 35). Po tym był już grzeczniejszy.

Baamisjanie
Erika (エリカ) – księżniczka Baamisjan czyni serial romansem. Zakochana w Kazuyi z wzajemnością. Ich miłość jest tragiczna, gdyż jej bratem jest Richiter. Pragnienie spotkania doprowadziło ich oboje wielokrotnie niemal do zguby. Zdała studia medyczne, więc pomagała bliskim jako pielęgniarka. Lubiła leczyć innych. Osoba subtelna, delikatna, spokojna i opanowana, nie umie nienawidzić ani zabić (pod koniec serialu to ostatnie się zmienia). Została następczynią Baranduka. Z początku lekko bezradna, polega na pomocy innych (Margarette i Cindy), w miarę wydarzeń stawała się odważna i zaradna.   

Baranduk (バランドーク Barandōku) – przywódca organizacja pacyfistycznej zrzeszającej Ziemian i Baamisjan. Udzielił schronienia Erice, pomógł ratować profesora Izumi, a także opracować sposób wytworzenia cząsteczek aizo dla Daimosa. Szlachetny i odważny. Jego celem była walka o pokój między Ziemią i Baamem. Ginie z rozkazu Miwy (odcinek 31). 

Olban (オルバン Oruban) – tytułowany wielkim generałem. Wódz wszystkich Baamisjan. Sposób sprawowania władzy nie różni go od Stalina. Prawdę jednak, możliwie jak najdłużej, ukrywa przed Richiterem. Stąd rozkaz, by każdy kto opuszcza Baam bez jego zgody, automatycznie uznawany był za zdrajcę i skazywany na śmierć. Zarządził, by Richiter został zamordowany,jeśli odmówi przekazania władzy Aizo (Aizo wolał sam zginąć,niż zabić przyjaciela). Okrutnik i psychopata. Kochał się w Erice, pragnął ją poślubić. Zginął zabity przez Richitera (odcinek 44). 

Gero (ゲロイヤー Geroiyā) – przywódca bezpieki Olbana. Sprawca masowych mordów na opozycjonistach i ich rodzinach. Także tych, którzy przypadkiem znaleźli się w okolicach siedzib "zdrajców". Zabił ojca Richitera i ojca Kazuyi. Później zastąpił Richitera na Ziemi, gdy ten dowiedział się prawdy o wszystkim co się dzieje na Baamie. Szantażem zmusił Erikę, by zgodziła się poślubić Olbana. Charakterystyczną jego cechą jest ogromna blizna ciągnąca się od prawego policzka do czoła. Zginął na Małym Baamie, zabity przez Richitera. „To nie zemsta, to sprawiedliwość” – powiedział admirał. 

Leon (リオン Rion) – poprzednik Olbana, orędownik pokoju. Zginął podczas pokojowych rozmów, rzekomo przez Ziemian, naprawdę otruty przez Gero. Jego tragiczna śmierć stała się przyczyną chorobliwej manii Richitera. 

Richiter (リヒテル　Rihiteru) – admirał, dowódca wojsk atakujących. Walczył, chociaż ojciec, będący dla niego wielkim autorytetem, w ostatnich słowach zabronił mu walki. Cechuję się dumą, honorem, siłą charakteru i niezależnością. Ojczyzna jest dla niego tak wielką wartością, że nie zawaha się zabić własnej siostry, za miłość do Ziemianina. Umrzeć bez walki lub bez zemsty jest nie do przyjęcia. Zemsta jest drugorzędną sprawą, bo zasiedlenie Ziemi to dla jego towarzyszy być albo nie być. Szeroko pojętych zdrajców ścigał z całym okrucieństwem. Choć gardził ludzkim życiem, podczas pojedynku z Kazuyą (odcinek 16) chciał zachować rycerskie wartości. Zdegradowany i zastąpiony przez Gero uciekł na Mały Baam. Po śmierci Lajzy, wypowiedział nad jej ciałem słowa pełne czułości i miłości: "Lajzo,wkrótce znów będziemy razem". Po długiej walce zabił Olbana, pomógł Kazuyi uratować swych rodaków, a następnie, czując się niegodnym przebaczenia za swoje zbrodnie, popełnił samobójstwo, rozbijając się statkiem o Jowisza. Richiter był w głębi serca bardzo dobry i wyjątkowo oddany swemu ludowi, choć przez śmierć jego ojca, generała Leona, owładnięty był pragnieniem zemsty. Charakteryzowała go postawa, będąca przeciwieństwem postawy Kazuyi- nie wierzył on bowiem,iż można tak dalece przebaczać i nie czuć nienawiści. Przed śmiercią powierzył Kazuyi Erikę w opiekę i kazał przekazać swemu ludowi, że to Kazuya uratował Baamisjan.

Lajza (ライザ　Raiza) – generał, podwładna Richitera. Konstruktor robotów. Pała wręcz wzruszającą miłością do Richitera. Przede wszystkim jako do wodza, ale również jako do mężczyzny. Ją i Richitera łączyły szczególne więzy, wykraczały poza przyjaźń i miłość. Była mu wierna i ślepo posłuszna, tylko w wyjątkowych okolicznościach złamała jego rozkazy. Bystra i sprytna, okrutna i bezlitosna wobec wrogów, a zarazem dobra wobec najbliższych. Nienawidziła Eriki, gdyż, podobnie jak Richiter, uważała jej miłość do Kazuyi za zdradę. Uratowała Richitera z rąk Geroya (odcinek 34). Zginęła,próbując zabić Olbana, poświęcając swoje życie dla Richitera (odcinek 42). 

Balbas (バルバス Barubasu) – generał, dowódca robotów oraz poszczególnych kampanii. Charakteryzował się okrucieństwem i brakiem litości, a zarazem ślepym posłuszeństwem wobec Richitera. Do końca pozostał mu wierny. Miał młodszego brata. Zginął śmiercią, której najmniej się spodziewał. Zrozumiał,że ci,których nazywał przyjaciółmi chcieli go zabić, a życie uratował mu wróg-Kazuya. Zaprzyjaźnił się z Kazuyą i pomógł mu wrócić na Daimowika, co przypłacił życiem (odcinek 35). Kazuya pochował go na ziemskim cmentarzu. Na krzyżu wyrzeźbiono sylwetkę ptaka. "Spoczywaj w pokoju, waleczny generale"- rzekł chłopak. 

Aizo (アイザム　Aizamu) – przyjaciel Richitera. Najwiekszy uczony na Baamie, profesor. Miał zastąpić admirała, ale nie wykonał tego polecenia i pomagał Richiterowi. Był mu wierny i oddany jako jedyny prawdziwy przyjaciel. Jego odkrycia niemal zniszczyły Daimosa. Zapobiegła temu zakodowana wiadomość od Melwiego, którą Erika przekazała Barandukowi, a ten poprzez Banksa (który odszyfrował wiadomość) przesłał ją na Daimowik, wiadomość dotyczyła formuły na cząsteczki aizaro, których odkrywcą był właśnie Aizo. Cząsteczki te pozwoliły Daimosowi zwyciężyć. Aizo skonstruował trzy groźne roboty. Był ciężko chory (stał się przypadkową ofiarą własnego odkrycia- został napromieniowany cząsteczkami). Pragnął zniszczyć Daimosa za wszelką cenę, a swoje imię okryć dzięki temu chwałą. Zginął pilotując ostatniego z robotów (odcinek 28). 

Melwi (メルビ Merubi) – siostrzeniec Olbana. Pozował na tchórza, hulakę, obiboka i głupka, któremu jako ulubieńcowi wuja wszystko wolno. W rzeczywistości pragnął kontynuować pokojowe dzieło ojca Eriki, a także Wolina. Współpracował z pacyfistami. Uważał, iż Erika jest jedyną osobą, która może podjąć rozmowy z Ziemianami, dzięki miłości jej i Kazui. Próbując oddać ją Kazuyi, zginął zestrzelony przez Balbasa (odcinek 19).

Margarette (マルガレーテ Marugarēte) – mamka Eriki. Zastąpiła jej matkę. Do śmierci była wierna księżniczce, którą kochała ponad życie. Pomagała jej, wykonując czasem rolę posłańca pomiędzy nią a Kazuyą. Wiernie stała przy Erice, towarzyszyła jej podczas ciężkiej wyprawy przez góry z pacyfistami Baranduka (odcinek 32) i w knuciu zamachu na Olbana na Małym Baamie. Zginęła zabita przez ludzi Olbana, przed śmiercią skontaktowała się z Kazuyą i wyjaśniła mu, że Erika nigdy go nie zdradziła (odcinek 43).
  
Cindy (シンディ Shindi) – przyjaciółka Eriki z dzieciństwa, podsunęła jej pomysł kontaktu z Kazuyą, pomagała jej w realizacji tego projektu. Aresztowana, zginęła, pomagając księżniczce w ucieczce.

Herik (ガーニィ・ハレック　Gānī Harekku) – młody oficer w armii Richitera, szkolony w chorobliwej nienawiści do Ziemian. Wyzwał Kazuyę na pojedynek, podczas którego zachował wszelkie zasady uczciwości i honoru. Kiedy Kazuya uratował go podczas pojedynku, przerwanego nieuczciwym postępkiem Balbasa, chciał prowadzić negocjacje pokojowe z Ziemianami. Aresztowany na rozkaz Richitera, uwolniony przez Erikę i Margarette. Uratował Kazuyę, niszcząc od środka walczącego z nim robota, jednak przypłacił to życiem (odcinek 9).

Wolin (ウォーリン Uōrin) – doktor medycyny, nauczyciel Eriki i przyjaciel jej ojca. Dawniej przysiągł Leonowi opiekować się Eriką. Obietnicę wypełnił, ratując księżniczkę tuż przed wykonaniem na niej i Margarette wyroku śmierci. Wywiózł Erikę z bazy podwodnej Baamisjan na ziemię. Został ranny podczas ucieczki. Oboje z księżniczką zostali schwytani przez komandora Miwę. Wolin umarł w wyniku obrażeń i nieudzielenia mu pomocy przez Miwę.

Kaja – przyjaciel pacyfistów, uciekł z Baamu, by donieść Barandukowi o planach Olbana (który chciał wpłynąć na psychikę Baamisjan i uczynić ich posłusznymi marionetkami, pozbawionymi własnej woli). Ranny podczas lądowania, nieprzytomny Kaja przeżył zniszczenie Utopii. Uratowany przez Erikę, przekazał jej wiadomości z Baamu i zginął z rąk żołnierzy Balbasa podczas przeprawy przez góry Nowej Garlandii.

Himley – brat generała Balbasa, uciekł z Baamu po tym, jak Gero rozpoczął czystki i zaczął mordować niewinnych (w tym rodziców Balbasa i Himleya). Himley usłyszał też rozmowę Olbana z Gero, w której ten pierwszy przyznaje się do zamordowania Leona i planuje usunięcie Richitera, jeśli stałby się "niewygodny". Poinformował o wszystkim Richitera i zasiał w nim ziarno niepewności. Himley zginął zastrzelony przez agentów Gero, kiedy ratował Laizę.


Daimowik stacjonuje gdzieś na północy Półwyspu Izu. Wynika z mapy na początku odcinka 29.
Baamisjanie wierzą w Boga Ludu Baam. Autorzy postarali się by modlitwy pogrzebowe (odcinek 25.), ślubne (odcinek 43.) i błagalne (odcinek. 36. i 43.) wydawały się podobne do chrześcijańskich. Jest także wiara w piekło (odcinek 8.).
W odcinku 26. Richiter wspominał dawne pojedynki z Ajzo, swoim najlepszym przyjacielem. Zbroje, broń, nawet konie niczym nie różniły się od ziemskich ze średniowiecznej Europy, ale arena przypominała te z czasów Cesarstwa Rzymskiego.
W odcinku 39. kilkakrotnie wspomniano o pięciu mocarstwach na Zgromadzeniu Ogólnym ONZ. Razem z Miwą postanowiły przejąć kontrolę nad Daimosem. Przedstawiciel Nowej Garlandii oskarża Radę Bezpieczeństwa o uzurpowanie sobie nadmiernej władzy i nieliczenie się z mniejszymi państwami. Spór kończy się rozwiązaniem RB. Obrazuje to powszechną krytykę kompetencji pięciu stałych członków prawdziwej Rady.
Choć Baamisjanie potrafią latać, robią to bardzo rzadko i tylko przy absolutnej konieczności. Prawdopodobnie kosztuje to ich wiele wysiłku. Skrzydła stanowią wręcz wadę, bo najczęściej w nie są postrzeleni.
W odcinku 38. celem najazdu było Nagasaki.

Lista odcinków


Bibliografia
Linki zewnętrzne

