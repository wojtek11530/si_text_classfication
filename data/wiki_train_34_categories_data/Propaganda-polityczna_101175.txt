

Głos Ameryki – rozgłośnia należąca do rządu Stanów Zjednoczonych nadająca programy dla zagranicy po angielsku i w kilkunastu innych językach. Głos Ameryki znany jest również pod skrótową nazwą VoA pochodzącą od nazwy angielskiej - Voice of America. Audycje Głosu Ameryki dostępne są na falach krótkich, za pośrednictwem satelitów oraz przez naziemne nadajniki UKF w miejscach, gdzie znajdują się amerykańskie bazy wojskowe. 

W latach zimnej wojny Głos Ameryki wraz z BBC i RWE uważany był przez władze komunistyczne za „rozgłośnię dywersyjną” i w związku z tym programy w języku polskim były zagłuszane (ale w mniejszym stopniu niż programy Wolnej Europy). Poza informacjami politycznymi w audycjach polskiej redakcji starano się wówczas pokazywać także różne aspekty życia na zachodzie nieznane w komunistycznej rzeczywistości.

Historia audycji Głosu Ameryki w języku polskim
Głos Ameryki rozpoczął nadawanie audycji w języku polskim w 1942 roku. Na przestrzeni lat zmieniały się godziny i częstotliwości. Do nadawania wykorzystywano nawet różnych 10 częstotliwości w zakresie fal krótkich, z nadajników zlokalizowanych w różnych częściach świata (Europa, Azja i Stany Zjednoczone), część audycji była nadawana również na fali średniej 1197 kHz z nadajnika Głosu Ameryki w Monachium. Najdłuższy program zaczęto nadawać wkrótce po wprowadzeniu stanu wojennego, wówczas nadawano dwugodzinny blok poranny w godz. 6-8 i pięciogodzinny blok wieczorny w godz. 20-1 po północy. Po transformacji ustrojowej długość programu zredukowano, w 1991 roku nadawano godzinny program poranny w godz. 6.30-7.30 i trzygodzinny program wieczorny w godz. 22-1, ograniczono też liczbę częstotliwości. W końcu lat 90. polskie programy Głosu Ameryki były też dostępne w internecie, transmitowane technologią Real Audio. Od 2001 roku nadawano jedynie 15 minut dziennie, w godzinach 17-17.15 czasu polskiego. Ostatnia audycja Głosu Ameryki z Waszyngtonu, prowadzona przez Wojciecha Żórniaka, została nadana 27 lutego 2004 roku.

Zobacz też
Radio RIAS
Radio Wolna Europa

Linki zewnętrzne
