Jaworzyna z języcznikiem zwyczajnym (Phyllitido-Aceretum MOOR 1952) – górski wielogatunkowy las zboczowy z drzewostanem tworzonym przez takie gatunki jak: klon jawor (Acer pseudoplatanus), wiąz górski (Ulmus glabra), buk zwyczajny (Fagus sylvatica), jodła pospolita (Abies alba), lipa szerokolistna (Tilia plathypyllos), jesion wyniosły (Fraxinus excelsior) i klon zwyczajny (Acer platanoides). Występuje najczęściej na stromych stokach o ekspozycji północnej, na glebach szkieletowych o odczynie zasadowym. 

Gatunkiem charakterystycznym zespołu jest języcznik zwyczajny (Phyllitis scolopendrium).

Gatunkami charakterystycznymi i wyróżniającymi podzwiązku Lunario-Acerenion pseudoplatani są: miesięcznica trwała (Lunaria rediviva), kokoryczka okółkowa (Polygonatum verticillatum), paprotnik kolczysty (Polystichum aculeatum), przenęt purpurowy (Prenanthes purpurea) i starzec Fuchsa (Senecio fuchsii).
Gatunkami charakterystycznymi związku Tilio platyphylli-Acerion pseudoplatani są (oprócz niektórych już wymienionych): klon jawor (Acer pseudoplatanus), czerniec gronkowy (Actaea spicata), lipa szerokolistna (Tilia platyphyllos) i wiąz górski (Ulmus glabra).

Występowanie w Polsce
Jaworzyna z języcznikiem zwyczajnym występuje w Pieninach, Beskidzie Wyspowym, Beskidzie Niskim, Bieszczadach, na Pogórzu Karpackim, na Wyżynie Krakowsko-Częstochowskiej oraz na Pogórzu Kaczawskim.

Ochrona
Jest to bardzo rzadki zespół, którego areał w Polsce szacowany jest na ok. 100 ha. Większość stanowisk Phyllitido-Aceretum objęta jest ochroną w następujących parkach narodowych i rezerwatach przyrody:
Pieniński Park Narodowy
Magurski Park Narodowy
Bieszczadzki Park Narodowy
Ojcowski Park Narodowy
Rezerwat przyrody Rezerwat Tysiąclecia na Cergowej Górze
Rezerwat przyrody Jelenia Góra (województwo małopolskie)
Rezerwat przyrody Przełom Jasiołki
Rezerwat przyrody Łysa Góra
Rezerwat przyrody Sine Wiry
Rezerwat przyrody Woronikówka
Rezerwat przyrody Hulskie im. Stefana Myczkowskiego
Rezerwat przyrody Przełom Sanu pod Grodziskiem
Rezerwat przyrody Nad Jeziorem Myczkowieckim
Rezerwat przyrody Przełom Osławy pod Mokrem
Rezerwat przyrody Ruskie Góry
Rezerwat przyrody Dolina Potoku Rudno
Rezerwat przyrody Dolina Eliaszówki
Rezerwat przyrody Wąwóz Myśliborski koło Jawora

Dodatkowo, jaworzyna z języcznikiem zwyczajnym jest siedliskiem przyrodniczym chronionym na mocy załącznika I Dyrektywy Siedliskowej (kod 9180-2) w obszarach Natura 2000.

Bibliografia
Bodziarczyk J., Świerkosz K., Jaworzyna z języcznikiem zwyczajnym. pp. 147-150. W: Poradniki ochrony siedlisk i gatunków Natura 2000 – podręcznika metodyczny. Tom 5. Lasy i bory. ISBN 83-86564-43-1
Matuszkiewicz W., Przewodnik do oznaczania zbiorowisk roślinnych Polski, Wydawnictwo Naukowe PWN, Warszawa 2001. ISBN 83-01-13520-4


