Zeynəb Həmid qızı Məmmədyarova (ur. 3 października 1983 w Sumgaicie) – azerska szachistka, arcymistrzyni od 2003 roku.

Kariera szachowa
Pochodzi z rodziny o szachowych tradycjach, jej brat Şəhriyar (ur. 1985) jest czołowym szachistą świata, a młodsza siostra – Türkan (ur. 1989) – również posiada tytuł arcymistrzyni.

Trzykrotnie (2001, 2007, 2008) zdobyła tytuły indywidualnej mistrzyni Azerbejdżanu, była również wicemistrzynią kraju (2003). Wielokrotnie reprezentowała Azerbejdżan na mistrzostwach świata i Europy juniorek w różnych kategoriach wiekowych, dwukrotnie zdobywając złote medale: w 2000 r. w Oropesa del Mar (MŚ do 18 lat) oraz w 2002 r. w Baku (ME do 20 lat). Była również brązową medalistką MŚ do 20 lat (Nachiczewan 2003). Pomiędzy 1998 a 2008 r. pięciokrotnie startowała na szachowych olimpiadach (w tym dwa razy na najtrudniejszej I szachownicy), dwukrotnie zdobywając medale za wyniki indywidualne: srebrny (2002, na III szachownicy) i brązowy (2000, na IV szachownicy). Oprócz tego, czterokrotnie (w latach 2001-2009) reprezentowała narodowe barwy na drużynowych mistrzostwach Europy, za każdym razem na I szachownicy.

Najwyższy ranking w dotychczasowej karierze osiągnęła 1 lipca 2007 r., z wynikiem 2384 punktów dzieliła wówczas 78-80. miejsce na światowej liście Międzynarodowej Federacji Szachowej, jednocześnie zajmując 1. miejsce wśród azerskich szachistek.



Bibliografia
ChessBase Megabase 2009
Linki zewnętrzne
