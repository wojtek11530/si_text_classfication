Schronisko PTTK "Odrodzenie"''' (niekiedy określane jako obiekt noclegowy PTTK) to schronisko PTTK położone w pobliżu Przełęczy Karkonoskiej poniżej Małego Szyszaka w Karkonoszach. Sąsiaduje z czeskim hotelem Špindlerova bouda.

Budynek znajduje się na trasie Głównego Szlaku Sudeckiego , zwanego w tym miejscu Drogą Przyjaźni Polsko-Czeskiej, prowadzącego granią Karkonoszy od  Przełęczy Okraj do Hali Szrenickiej. Do schroniska można również dostać się pieszo od strony Špindlerovej boudy, dokąd można dojechać samochodem od miejscowości Špindlerův Mlýn, lub od strony polskiej, zamkniętą dla ruchu drogą asfaltową z miejscowości Przesieka lub Borowice.

Budynek obecnego schroniska PTTK Odrodzenie został wzniesiony w 1928 w wyniku konkursu architektonicznego, na który napłynęły cztery prace. Zwyciężył Herbert Erasa z Wrocławia, architekta z Bund Deutscher Architecken. Zwycięski projekt miał zwartą bryłę i dach w formie schodkowo – piramidalnej. Na parterze mieściła się sień, sale jadalne, kuchnia, pomieszczenia gospodarcze i dla personelu. Na pierwszym piętrze zlokalizowano sale zbiorowe i tarasy widokowe, na drugim piętrze kolejne pomieszczenia sypialne, lecz o wyższym standardzie, podobnie jak na trzecim.

W wielu miejscach dochodzi do przekłamań na temat historii obiektu. Powszechnie sądzi się, jakoby obiekt, będąc mieniem pożydowskim, w 1933 roku przejęła młodzieżowa organizacja nazistowska Hitlerjugend i pod jej zarządem zmieniona została nazwa na "Adolf – Baude". Tymczasem obiekt o tej nazwie stał w rzeczywistości po czeskiej stronie (obecnie jest to wojskowy ośrodek wypoczynkowy Malý Šišak). Schronisko zbudowane zostało od podstaw, jako wzorcowe schronisko dla niemieckiej młodzieży, stąd jego niemiecka nazwa "Jugendkammhaus Rübezahl". Podczas wojny zorganizowano tu miejsce wypoczynku dla nazistowskich oficerów.

W 1947 przejęło je Polskie Towarzystwo Tatrzańskie i uruchomiło w 1949. W latach 60. przeszło kapitalny remont i oferowało 139 miejsc noclegowych. Pod koniec lat 70. mogły w nim nocować 84 osoby.

Na przełomie XX i XXI wieku schronisko cieszyło się opinią obiektu zaniedbanego – w 2009 doszło do zmiany dzierżawców oraz rozpoczęto remont budynku, który jednak nadal jest dostępny dla turystów.









