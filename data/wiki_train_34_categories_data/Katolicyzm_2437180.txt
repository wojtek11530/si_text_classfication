__NOTOC__
Małgorzata Ebner, właśc. niem. Margarate Ebner (ur. w 1291 w Donauwörth, zm. 20 czerwca 1351 w Mödingen) – bawarska mistyczka oraz dominikanka, dziewica i błogosławiona Kościoła rzymskokatolickiego. 

Pochodziła z arystokratycznej rodziny. W wieku 15 lat wstąpiła do klasztoru dominikanek pod wezwaniem Wniebowzięcia NMP w Mödingen (niem. Kloster Mödingen lub Kloster Maria Medingen) w diecezji augsburskiej. Tam ciężko zachorowała i została przykuta do łóżka. W 1332 poznała księdza Henryka z Nördlingen, swojego przewodnika duchowego, na którego polecenie zapisywała swoje mistyczne doświadczenia w dzienniku, zwanym Revelationes lub Diarium Małgorzata Ebner napisała również zbiór medytacji znany jako Paternoster. Korespondowała z dominikaninem i mistykiem nadreńskim Janem Taulerem a także dominikanką i mistyczką Krystyną Ebner (zm. 1356) zaangażowaną w sprawę Ludwika Bawarskiego, który popadł w konflikt z papieżem Janem XXII.

Zmarła 20 czerwca 1351 roku w opinii świętości mając 60 lat. 

Jej kult, jako błogosławionej, potwierdził papież Jan Paweł II w dniu 24 lutego 1979 roku (dekret Confirmatio cultus).

Zobacz też

beatyfikowani i kanonizowani przez Jana Pawła II
kult świętych
modlitwa za wstawiennictwem świętego
święci i błogosławieni Kościoła katolickiego



Bibliografia
na stronie dominikanów [dostęp: 2011-11-16]
na DEON.pl z inicjatywy SJ i Wydawnictwa WAM za H.Frosem i F. Sową [dostęp: 2011-11-16]











