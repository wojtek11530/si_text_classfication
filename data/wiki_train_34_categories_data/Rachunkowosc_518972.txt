Kosztorys jest to dokument finansowy realizacji określonego zadania.

Cele sporządzania kosztorysów

Kosztorys sporządza się m. in. w celu:
określenia kosztów (lub ceny) wykonania określonego zadania:
przez inwestora : w celu określenia możliwości i opłacalności realizacji zadania, kontroli złożonych ofert, uzyskania kredytu, prowadzenia i kontroli rozliczeń finansowych,
przez wykonawcę : w celu złożenia oferty inwestorowi, prowadzenia rozliczeń w takcie realizacji i inne,
prowadzenie rozliczeń finansowych między zleceniodawcą (inwestorem), a zleceniobiorcą (wykonawcą), a także pomiędzy wykonawcą a podwykonawcami,
rozstrzygania sporów, 
w celach dowodowych,
wyceny nieruchomości, jako element jednej z metod określania wartości nieruchomości.

Dziedziny, w których wykonuje się kosztorysy

Kosztorysy wykonywane są w wielu dziedzinach, w różnych zakresach, stopniu szczegółowości, formy i podstawy prawnej, a także w ramach danej dziedziny przy kolejnych etapach realizacji zadania. Dziedziny w których najczęściej stosuje się kosztorysy:
budownictwo 
górnictwo
energetyka
renowacja zabytków
architektura krajobrazu
szacowanie nieruchomości w metodzie odtworzeniowej
realizacja przedsięwzięć w zakresie kultury, np. kosztorys filmu, widowiska, spektaklu itp.
budowa okrętów.
Szczególnie rozwinięte i unormowane prawnie jest kosztorysowanie w budownictwie, w której to dziedzinie opracowano i rozwijano szereg metod sporządzania kosztorysów budowlanych, stosowanych również do   szacowania nieruchomości.

Sporządzanie kosztorysu

Kosztorys sporządzany jest przez  kosztorysanta w procesie  kosztorysowania. Kosztorysantem w zależności od dziedziny, w której działa jest osoba o odpowiednim wykształceniu:
w budownictwie kosztorysantem jest najczęściej rzeczoznawca Stowarzyszenia Kosztorysantów Budowlanych, inżynier budownictwa, czasem także architekt,
w szacowaniu nieruchomości - rzeczoznawca majątkowy,
w dziedzinie sztuki - kierownik produkcji,
w przemyśle stoczniowym – inżynier z odpowiednim wykształceniem.
W wielu wypadkach kosztorysantem mogą być osoby także o innej profesji, np. zarządca nieruchomości, pośrednik w obrocie nieruchomościami, architekt wnętrz, architekt krajobrazu i inne osoby.

Zobacz też

Kosztorys budowlany




