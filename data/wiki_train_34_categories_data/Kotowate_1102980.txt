Kot bengalski – rasa kota, uzyskana jako hybryda międzygatunkowa.

Historia
Koty bengalskie powstały poprzez skrzyżowanie dzikiego kota bengalskiego (Prionailurus bengalensis) z kotem domowym, w celu uzyskania kota domowego o pięknym umaszczeniu, zbliżonym do lamparta. We wczesnych krzyżówkach wykorzystywano np. koty egipskie, Indian Maus, burmskie i nieuznane rasy domowe. W miarę rozwoju tej rasy czwarte pokolenie zostało ponownie skrzyżowane z Prionailurus bengalensis. Pierwsze trzy pokolenia tej właśnie krzyżówki są uznawane jako rasowe bengale (foundation bengals). Ostateczna, całkowicie udomowiona, uznana przez międzynarodowe organizacje rasa, to tzw. SBT Bengals.

Cechy
Są bardzo zwinne. Z łatwością dostają się na czubki drzew, potrafią też pokonywać duże odległości, wytrwale maszerując. Dobrze czują się również w środowisku wodnym, są świetnymi pływakami. Wiele dzikich kotów bengalskich wypróżnia się do wody, aby ukryć swój zapach przed drapieżnikami (ta cecha została zachowana).

Można się spodziewać, że nowa rasa, wywodząca się od dzikiego kota, odziedziczy po nim choć część tych cech. Ale w miarę jak kolejne pokolenia oddalają się od jego dziedzictwa genetycznego, niektóre z tych cech zanikają, można też nimi manipulować. U pierwszych pokoleń (foundation bengals) można zaobserwować pewną ostrożną inteligencję, niewątpliwie odziedziczoną po przodkach. 

Potrzebują one bezpieczeństwa i zazwyczaj z trudem przychodzi im adaptowanie się do jakichś zmian. Mają też problem z przywiązaniem się do człowieka, jeśli jednak tworzy się więź między kotem a jego właścicielem, to jest bardzo silna i jakiekolwiek jej naruszenie może spowodować trwałe zmiany w kociej psychice. Koty te nie są wojowniczo nastawione i gdy narazi się je na jakąś stresującą sytuację, zazwyczaj uciekają do cichego schronienia.



Charakter
Niezwykle inteligentne, wiecznie skore do zabaw, towarzyszą we wszystkich czynnościach domowych, nie wyłączając sprawdzania zawartości zmywarki, kosza na śmieci czy temperatury garnka stojącego na piecyku. Chętnie aportują piłeczkę. Przybiegają wołane po imieniu i odpowiadają lekko ochrypłym głosem. Koty bengalskie modulują swój głos od popiskiwania poprzez właśnie lekko ochrypłe miauczenie po odgłosy przypominające gruchanie gołębia czy groźne warczenie w sytuacji gdy próbują przestraszyć "wroga".

Wygląd
Kot bengalski jest duży, silny i dobrze umięśniony, elegancki w ruchu - nie powinien sprawiać wrażenia ociężałego; waży od 5,5 do 9 kg.



