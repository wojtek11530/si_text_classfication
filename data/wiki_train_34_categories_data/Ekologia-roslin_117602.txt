

Zoochoria, zwierzęcosiewność – rozprzestrzenianie diaspor roślinnych (nasion, zarodników, rozmnóżek) przez zwierzęta. Diaspory mogą być przenoszone na zewnątrz zwierzęcia, mogą być zjadane i następnie wydalane lub też są przez zwierzęta ukrywane ja zapas żywności i w miejscu ukrycia rozpoczynają swój wzrost. Rośliny rozsiewające się przez zoochorię mają szczególne przystosowania do takiego sposobu rozsiewania, np. nasiona zaopatrzone w haczyki przyczepiające je do sierści zwierząt, specjalne ciałka zachęcające (tzw. elajosomy) mrówki do zabierania nasion, albo jadalne części owocu. 

Rodzaje zoochorii w zależności od sposobu przenoszenia diaspor przez zwierzęta:
ektozoochoria, epizoochoria,  epichoria – przenoszenie  przez zewnętrzne części ciała zwierzęcia. Diaspory mogą być przyczepione np. do sierści, piór, śluzu pokrywającego ciało, itp.
endozoochoria, endochoria – diaspory wnikają do wnętrza ciała zwierzęcia, przeważnie do układu pokarmowego, gdy zwierzę zjada nasiona i owoce
synzoochoria – nasiona i owoce gromadzone są przez zwierzęta w różnych kryjówkach. W ten sposób rozsiewane są między innymi żołędzie, orzechy laskowe i orzechy włoskie. W rozsiewaniu poprzez magazynowanie uczestniczą głównie ptaki oraz mrówki. W przypadku gdy diaspory są niszczone w przewodzie pokarmowym przypadkowe upuszczanie przez spożyciem określane jest jako dyszoochoria.
W zależności od grupy zwierząt uczestniczących w przenoszeniu diaspor wyróżnia się:
chiropterochorię – roznoszenie przez nietoperze,
entomochorię – roznoszenie przez owady,
myrmekochorię – roznoszenie  przez mrówki,
ornitochorię – roznoszenie przez ptaki.

Zoochoria jest jednym z rodzajów cudzosiewności (allochorii).

Zobacz też
anemochoria
antropochoria
autochoria
hydrochoria.

Bibliografia









