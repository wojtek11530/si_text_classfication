Józef Wiącek, ppor. „Sowa" – „Kleszcz" (ur. 1912 w Trzciance, zm. 20 listopada 1990) – żołnierz polski, kawaler Krzyża Walecznych i Orderu Virtuti Militari.

Życiorys
Urodził się we wsi Trzcianka w rodzinie chłopskiej, miał pięcioro rodzeństwa. Twórcę
„Odwetu – Jędrusiów” Władysława Jasińskiego, poznał w Mieleckim Gimnazjum im. Konarskiego. Służbę wojskową odbył w 20 Pułku Ułanów. W 1939 został zmobilizowany z przydziałem do 10 Brygady Kawalerii płk. Stanisława Maczka i tam zastała go II wojna światowa. Po powrocie ze szlaku bojowego podjął walkę z okupantem jako Sowa i od 25 maja 1942 roku pełnił funkcję zastępcy Władysława Jasińskiego, a po jego śmierci, od 9 stycznia 1943 dowodził Jędrusiami.
Za brawurową akcję rozbicia więzień w Opatowie (12 marca 1943) i Mielcu (29 marca 1943), i uwolnienia 260 Polaków Józef Wiącek otrzymał Srebrny Krzyż Virtuti Militari.
Innymi ważnymi operacjami jakie oddział pod dowództwem Sowy przeprowadził było:
obrona pacyfikowanej przez hitlerowców wsi Strużki (3 czerwca 1943)
wyprowadzenie oddziału bez strat z obławy na "Jędrusiów" w lesie Turskim
rozbicie posterunku SD w Łoniowie
rozbicie ewakuującego się starostwa niemieckiego z Biłgoraja pod Osieczkiem
stoczenie bitwy o Osiek
rozbicie sztabu 4 pułku saperów na szosie Osiek – Staszów
Do akcji "Burza" Józef Wiącek przystępował już w stopniu porucznika jako dowódca 4 partyzanckiej kompanii "Jędrusiów" w 2 pułku piechoty legionów AK. Za walkę z hitlerowskim okupantem odznaczony Krzyżem Walecznych.

Po zakończeniu wojny ożenił się z Heleną Chołocińską i osiadł na rodzinnym gospodarstwie rolnym. W sierpniu 1944 roku aresztowany przez NKWD, a po ucieczce ukrywał się w rejonie Trzcianki, gdzie był jeszcze trzykrotnie aresztowany. 3 lipca 1945 roku został aresztowany przez UB i uwięziony w Sandomierzu. Postrzelonego torturowano i w ciężkim stanie umieszczono w szpitalu więziennym. Za rzekomą dezercję z wojska, nielegalne posiadanie broni i należenia do "bandy" skazano ppor. Józefa Wiącka na karę śmierci. Więzienie (po zamianie kary śmierci) opuścił po 10 latach odsiadki w 1956 roku i osiadł w Kwidzynie i tam pochowano go 22 listopada 1990 roku.



Bibliografia
