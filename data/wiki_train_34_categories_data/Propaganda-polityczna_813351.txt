
Vitězslav Nezval (ur. 26 maja 1900 w Biskoupkach koło Třebíča na Morawach, zm. 6 kwietnia 1958 w Pradze) – czeski poeta, prozaik i tłumacz, współtwórca poetyzmu, przedstawiciel czeskiego surrealizmu.

Biografia == 
Był synem wiejskiego nauczyciela. Studiował prawo w Brnie i filozofię w Pradze, studiów jednak nie ukończył. Był uczniem F. X. Saldy. Pod wpływem antologii współczesnych poetów francuskich dał początek nowemu kierunkowi poetyckiemu – poetyzmowi, charakterystycznemu dla czeskiej lewicy skupionej wokół Devětsilu. W 1922 razem z Karolem Teige wstąpił do wspomnianego Devětsilu, jednak już w 1924 odżegnał się od tej grupy. Także w 1924 wstąpił do Komunistycznej Partii Czechosłowacji, której był aktywnym członkiem. Do 1925 był sekretarzem w Masarykova slovníku naučného. Potem w pełni poświęcił się pracy twórczej.

Publikował m.in. w "Rudém právu", "Tvorbě", "Odeonu", "Nové scéně", "Lidových Novinách".

W 1934 założył w Pradze Grupę Surrealistów, jednak po wystąpieniu paryskich surrealistów przeciwko partii komunistycznej, rozwiązał ją. 
Utrzymywał szerokie kontakty z działaczami i pisarzami radzieckimi, w 1934 był delegatem na zjazd pisarzy radzieckich.

Podczas wojny działał w antyfaszystowskiej Gminie Pisarzy Czeskich.
Zmarł nagle w domu podczas świąt wielkanocnych, najprawdopodobniej na zawał serca.

Nagrody
Nagroda państwowa im. Klemensa Gottwalda
Tytuł Artysty Narodowego (1953)
złoty medal Światowej Rady Pokoju (za poemat Pieśń pokoju)

Twórczość
Debiutował 1922 tomikiem wierszy Most. Jego twórczość przechodziła stopniową metamorfozę. W latach 20. był jednym z głównych przedstawicieli poetyzmu. Z czasem jego poezja odchodziła od od barwnych metafor, skojarzeń i beztroski, mających służyć za wzór proletariatowi, by skłonić się ku gorzkiej refleksji nad światem technicznej cywilizacji a także odnajdywaniu głębin ludzkiego wnętrza w surrealistycznych wizjach. Po zerwaniu z nadrealizmem, powrócił do poezji dyskursywnej i klasycznych form wypowiedzi, takich jak ballada czy sonet. Po wojnie jako zagorzały komunista zwrócił się ku socrealizmowi.


Bibliografia
Cudowny czarodziej (Podivuhodný kouzelník, 1922)
Pantomima (1924)
Abecadło (Abeceda)
Papuga na motocyklu (Papoušek na motocyklu) – manifest poetyzmu
Mały ogród różany (Menší růžová zahrada, 1926)
Edison (1928)
Wiersze do nocy (Básně noci, 1930)
Sylwestrowa noc (Silvestrovskà noc)
Sygnał czasu (Signál času)
Żegnaj i chustka w dłoni (Zbohem a šáteček, 1934)
Kobieta w liczbie mnogiej (Žena v množném čísle, 1936)
Absolutny grabarz (Absolutní hrobař, 1937)
Z mojego życia (Z mèho života) – pamiętnik pisarza
Stalin (1949)
Pieśń pokoju (Zpěv míru, 1950)

Zobacz też
J. Magnuszewski, Historia literatury czeskiej, Zakład Narodowy im. Ossolińskich, Wrocław 1973
Literatury zachodniosłowiańskie czasu przełomów. Tom 2: Literatura czeska, pod redakcją Janaszek-Ivaničkovej, Wydawnictwo Śląsk, Katowice 1999









