
Jak-40''' (ros. Як-40; oznaczenie NATO: Codling) – trójsilnikowy odrzutowy samolot transportowy i pasażerski skonstruowany w biurze konstrukcyjnym Jakowlewa do przewozów regionalnych. Produkowany seryjnie w latach 1968-1981 w Saratowskich Zakładach Lotniczych w Saratowie.

Historia
Jak-40 został zaprojektowany w 1965, aby zastąpić samoloty Li-2 (odmianę Douglas DC-3) i Ił-14, a głównym założeniem była łatwość działania poza głównymi lotniskami. Samolot został oblatany 21 września 1966. Samolot został wyposażony we wbudowane schodki wejściowe i miał możliwość wykonywania krótkiego startu i lądowania (STOL).  

Główną cechą założeń konstrukcyjnych była duża prostota. Skrzydła samolotu, dzięki dużej powierzchni, nie wymagały slotów, aby uzyskać odpowiednie parametry startu i lądowania. Zespół napędowy składał się z trzech silników dwuprzepływowych Iwczenko AI-25. Dla skrócenia dobiegu, środkowy silnik wyposażony jest w odwracacz ciągu. W nosowej części kadłuba umieszczono radiolokacyjną stację meteorologiczną "Groza". 

Seryjną produkcję rozpoczęto w roku 1968 i wyprodukowano ogółem 1011 egzemplarzy, w tym 125 na eksport. Produkowane były w zakładach lotniczych nr 407 w Mińsku.

Po upadku dawnego Aerofłotu duża część została przebudowana z typowych samolotów pasażerskich na bardziej luksusowe i są one teraz używane jako samoloty prywatne lub do podróży służbowych (w tym w Polsce dla prezydenta, premiera oraz marszałków Sejmu i Senatu w latach 1973-2011). Samoloty te (początkowo 4) były na stanie 36. SPLT (Specjalny Pułk Lotnictwa Transportowego), który w roku 2011 rozwiązano.

W roku 2006 rządowy samolot Jak-40 lecąc z premierem na pokładzie na trasie Kraków-Warszawa doznał awarii, polegającej na zablokowaniu dźwigni sterowania ciągiem silników w pozycji do lotu z prędkością przelotową. Pilot wiedział o usterce, ale nie zawiadomił służb ratowniczych na Okęciu. Udało się jednak wylądować w Warszawie dzięki dużemu doświadczeniu dowódcy. Piloci nie zgłosili awarii do ATC (kontrola ruchu lotniczego), ale spowodowało to olbrzymie zagrożenia dla pasażerów i załogi oraz dla ruchu innych statków powietrznych.

Większość samolotów Jak-40 latała w ZSRR, nie licząc kilku w pozostałych państwach Europy, rzadkich ze względu na ograniczenia hałasu w tych państwach.

Ze względu na charakterystyczny odgłos silników otrzymał nazwę ''"latający gwizdek"''.

Egzemplarze muzealne
Jak-40, nr boczny "037" jest eksponowany w Muzeum Lotnictwa Polskiego w Krakowie 
Jak-40, nr boczny "045" jest eksponowany w Muzeum Sił Powietrznych w Dęblinie
Jak-40, nr boczny "044" jest eksponowany w Muzeum Wojska Polskiego w Warszawie. Wnętrze samolotu jest udostępniane zwiedzającym w środy, czwartki i niedziele w godzinach 10.00-15.00
Inne zachowane egzemplarze
Jak-40, nr boczny "042" znajduje się na terenie Wojskowej Akademii Technicznej w Warszawie. Samolot służy jako pomoc dydaktyczna dla studentów. Nie jest udostępniany dla zwiedzających.
Jak-40, nr boczny "032", numer seryjny 9331129 stoi na prywatnym terenie koło szosy w Brzeźnicy (województwo małopolskie, powiat wadowicki)

Wersje
Jak-40''' - podstawowa wersja, produkowana od roku 1968
Jak-40 "Salon"''' - luksusowy samolot pasażerski do przewozu 11 pasażerów
Jak-40D - dwa dodatkowe zbiorniki paliwa i system nawigacyjny dla lotów międzynarodowych
Jak-40DTS - wersja sanitarna i transportowo-desantowa
Jak-40K - wersja transportowo-pasażerska ze zwiększoną ładownością (produkowana w latach 1975 - 1981)
Jak-40 "Kalibrowszczik"''' - samolot do kontroli i badań naziemnych radiolatarni (produkowany na zamówienie Węgier) 
Jak-40 "Aqua", "Liros", "Meteo", "Phobos", "Storm"''' - laboratoria meteorologiczne
Jak-40REC - wersja do testowania wyposażenia radioelektronicznego
Jak-40-25''' - wersja z nosem kadłuba z MiG-25 do testowania wyposażenia radioelektronicznego
Jak-40L/M-602''' - wersja testowa z czeskimi silnikami M-602
Jak-40TL - model z silnikami Textron-Lycoming LF507-1N (2 x 31,1 kN)



Linki zewnętrzne
