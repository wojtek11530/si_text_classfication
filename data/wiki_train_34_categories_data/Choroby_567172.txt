

Włókniak (łac. fibroma) – łagodny nowotwór powstający z tkanki łącznej. Wyróżnia się włókniaki miękkie (łac. fibroma molle) i włókniaki twarde (łac. fibroma durum, dermatofibroma, fibrosis nodularis subepidermalis). 

Objawy i przebieg
Włókniaki miękkie są nowotworami o charakterze wrodzonym, ale mogą pojawiać się w różnym wieku. Są to miękkie guzy lub guzki, zwykle workowato zwisające, dające się często wprowadzić w głąb skóry przez ucisk palcem. Zwykle są liczne (łac. fibromatosis), barwy skóry lub nieco ciemniejsze. Drobne włókniaki szczególnie często umiejscawiają się na szyi i karku, zwłaszcza u starszych kobiet. Nie wykazują skłonności do samoistnego ustępowania.

Włókniaki twarde są zmianami odczynowymi włóknistymi i powstają niezależnie od wieku. Są z reguły pojedyncze, mniejsze niż włókniaki miękkie, usadowione na skórze i wraz z nią przesuwalne względem podłoża; nie dadzą się odprowadzić uciskiem w głąb skóry. Najczęstsze są na kończynach, ich częstość wzrasta z wiekiem.

Różnicowanie
Włókniaki miękkie:
znamiona komórkowe miękkie (łac. naevi cellulares molles)
brodawczaki (łac. papillomata)
tłuszczaki (łac. lipomata).

Włókniaki twarde:
histiocytoma
zwłókniały naczyniak (łac. angioma fibrotisans)
keloid.

 

Leczenie
Chirurgiczne, elektrochirurgiczne lub kriochirurgiczne, głównie ze względów estetycznych.

Zobacz też
choroba Recklinghausena

Bibliografia
