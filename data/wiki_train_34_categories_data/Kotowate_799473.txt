'' Panthera '' – rodzaj ssaków z rodziny kotowatych (Felidae) zaliczanych – z powodu dużych rozmiarów – do grupy wielkich kotów (podrodzina Pantherinae). Obejmuje pięć współcześnie żyjących gatunków (lwa, tygrysa, lamparta, jaguara i irbisa) i kilka wymarłych.


Cechy charakterystyczne
Przedstawiciele rodzaju Panthera jako jedyne kotowate potrafią ryczeć, związane jest to z odpowiednią budową krtani. Charakterystyczne jest też niepełne skostnienie kości gnykowej.

Systematyka
Do rodzaju Panthera zaliczane są gatunki współcześnie żyjące:
Panthera leo – lew
Panthera onca – jaguar
Panthera pardus – lampart
Panthera tigris – tygrys
Panthera uncia – irbis
oraz gatunki wymarłe:
Panthera atrox – lew amerykański
Panthera blytheae
Panthera gombaszoegensis
Panthera palaeosinensis
Panthera pardoides
Panthera spelaea – lew jaskiniowy
Panthera youngi
Panthera zdanskyi

Pantera śnieżna (irbis) czasami umieszczana jest w rodzaju Uncia, a pantera mglista i pantera borneańska zaliczane są do rodzaju Neofelis.

Prace Luo i in. (2004) oraz Mazáka i Grovesa (2006) wykazały istotne różnice genetyczne pomiędzy podgatunkami tygrysa i  na tej podstawie Mazák i Groves dokonali rewizji rodzaju i zaproponowali przesunięcie tygrysa sumatrzańskiego i wymarłego już tygrysa jawajskiego do rangi gatunków.

Ewolucja
Prawdopodobnie wspólny przodek gatunków zaliczanych do Panthera był morfologicznie najbardziej zbliżony do współczesnego lamparta. Żył około 5-4 mln lat temu. Wszystkie żyjące współcześnie gatunki są ze sobą bardzo blisko spokrewnione. Tygrys oddzielił się najwcześniej od linii ewolucyjnej pozostałych gatunków. Najmniej różnią się geny jaguara i tygrysa.

Hybrydy

Pokrewieństwa pomiędzy wielkimi kotami są na tyle bliskie, że ich gatunki mogą się łatwo krzyżować dając czasami płodne potomstwo w linii żeńskiej. Najczęściej spotykaną hybrydą jest potomek tygrysicy i lwa - nazywany lygrysem. Obecnie takie krzyżówki spotykane są jedynie w niewoli, ale nie można wykluczyć, że dawniej - kiedy obszary występowania obydwu gatunków pokrywały się w większym stopniu - występowały również w warunkach naturalnych.


(*) nazwy angielskie

Interakcje z człowiekiem
Znany już z zapisów kopalnych konflikt pomiędzy przedstawicielami rodzajów Homo i Panthera istniał od początku ich współistnienia. Duże, drapieżne koty żywiły się ssakami kopytnymi i naczelnymi. Człowiekowate poruszające się wolniej od kopytnych stanowiły dla wielkich kotów alternatywne źródło mięsa, zwłaszcza dla osobników okaleczonych lub chorych - takich, które utraciły pełną sprawność łowiecką.







Zobacz też
Panther
Pantera




