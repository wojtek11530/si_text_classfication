Nicolaus Bruhns [bru:ns] (ur. grudzień 1665 w Schwabstedt, zm. 29 marca 1697 w Husum) - niemiecki kompozytor, organista, skrzypek i śpiewak; syn Paula.

Pochodził z rodziny niemieckich muzyków działających w Szlezwiku. Początkowe nauki muzyczne pobierał u ojca - organisty. W 1681 r. został wysłany do Lubeki, gdzie uczył go Dietrich Buxtehude. Bruhns znany był przede wszystkim jako wirtuoz skrzypiec, który ze szczególną łatwością wykonywał dwudźwięki i wielodźwięki, oraz jako bardzo utalentowany improwizator. Odbywał liczne podróże koncertowe i występował na dworach monarszych, m.in. w Kopenhadze, gdzie po raz pierwszy popisywał się zdobytymi umiejętnościami śpiewaczymi. Dzięki pierwszym naukom ojca pracował także jako organista, początkowo na dworze króla duńskiego, a od 1689 r. ponownie w Szlezwiku (katedra w Husum). 

Twórczość Nicolausa Bruhnsa jest różnorodna. Pomimo wszechstronnych zainteresowań muzycznych znamy przede wszystkim jego utwory o charakterze kościelnym. Są to więc głównie kantaty kościelne (12) oraz preludia i fugi na organy (4). Kantaty Bruhnsa należą do gatunku koncertów religijnych z udziałem chóru, głosów solowych (ariosta) i instrumentalnych. Inspiracje do swych dzieł czerpał z tekstów biblijnych, chorału i poezji madrygałowej. Kompozycje organowe Bruhnsa wyraźnie nawiązują do twórczości jego nauczyciela, Buxtehudego.

Kantaty
Hemmt eure Tränenflut
De profundis
Der Herr hat seinen Stuhl im Himmel bereitet
Die Zeit meines Abschieds ist vorhanden
Erstanden ist der heilige Christ
Ich liege und schlafe
Jauchzet dem Herren alle Welt
Mein herz ist bereit
Muss nicht der Mensch
O werter heil’ ger Geist
Paratum cor meum
Wohl dem, der den Herren fürchtet

Utowry organowe

Preludium i fuga e moll ("wielkie"),
Preludium i fuga e moll ("małe),
Preludium i fuga G dur,
Preludium i fuga g moll,
Preludium D dur (fragment),
Fantazja chorałowa Nun Komm Der Heiden Heiland.

Nagrania
Wszystkie kantaty N. Bruhnsa nagrał zespół Ricercar Consort http://www.outhere-music.com/store-RIC_291

Bibliografia
Kölsch Heinrich: Nicolaus Bruhns, Kassel 1958
Morawska Katarzyna: Bruhs Nicolaus [w:] Encyklopedia muzyczna PWM. Część biograficzna, t. I, Kraków 1979










