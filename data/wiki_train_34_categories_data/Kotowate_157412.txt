Ocelot (Leopardus pardalis) – gatunek drapieżnego ssaka z rodziny kotowatych (Felidae).

Występowanie
Ameryka Południowa
Ameryka Środkowa
południe Ameryki Północnej

Występuje przeważnie w wilgotnych lasach. Często przebywa niedaleko ludzkich siedzib. Spotykany również na polach i na plantacjach trzciny cukrowej.

Środowisko życia
lasy równikowe
środowisko otwarte, np. torfowiska, sawanny
środowiska wilgotne, jeziora, stawy
namorzyny

Widoczne cechy
Długość ciała:      70-100 cm
Długość ogona:      30-45 cm
Wysokość w kłębie:  50 cm
Waga:               12-16 kg
Ciąża:              70-80 dni
Liczba młodych:     2-4
Dojrzałość płciowa: samiec – 2,5 roku, samica – 2 lata
Pożywienie:         drobne kręgowce
Długość życia:      12-15 lat

Pożywienie
Oceloty żywią się wieloma zwierzętami, w tym: szczurami, świnkami morskimi, małpami, pancernikami, mrówkojadami, aguti, różnymi jeleniowatymi, młodymi pekari, jaszczurkami, wężami, żółwiami i różnymi ptakami. Często zakradają się do kurników.

Rozmnażanie
Dojrzałość płciową samice osiągają w wieku 2 lat, a samce pół roku później. Okres godowy trwa od października do stycznia. Po ciąży trwającej ok. 70 dni w dziupli rodzą się 2-4 kocięta, które otwierają oczy po 15 dniach. Dwa lata młode uczą się od matki różnych technik polowań, a wkrótce potem wyruszają na poszukiwanie własnego terytorium.

Wygląd
Oceloty mają krótką, jedwabistą sierść o barwie zależnej od otoczenia, w którym żyją.
Koty żyjące w lasach mają żółtą lub rudą sierść, a zamieszkujące krzaki – szarą.

Nieregularny wzór z ciemnych plam i pręg zdobi futro ocelota. Na grzbiecie i bokach plamy tworzą rozety, na głowie, ogonie i łapach przechodzą w ciemne pasy. Brzuch jest jasny. Uszy czarne (z białymi plamkami) i zaokrąglone są osadzone na niewielkiej głowie. Ma silne łapy z ostrymi pazurami.

Tryb życia
Te małe koty nie łączą się w pary. Prowadzą nocny tryb życia. Dzień spędzają na drzewach, w nocy polują.

Podgatunki
Wyróżnia się 10 podgatunków:
L. pardalis aequatorialis (Mearns, 1903)
L. pardalis albescens (Pucheran, 1855)
L. pardalis melanurus (Ball, 1844)
L. pardalis mitis (F. G. Cuvier, 1820)
L. pardalis nelsoni (Goldman, 1925)
L. pardalis pardalis (Linnaeus, 1758)
L. pardalis pseudopardalis (Boitard, 1842)
L. pardalis pusaeus (Thomas, 1914)
L. pardalis sonoriensis (Goldman, 1925)
L. pardalis steinbachi (Pocock, 1941)

Ochrona
Najintensywniej polowano na oceloty w latach 60. i 70. Z powodu pięknego rysunku i jedwabistości futra, skóry tych kotów były i są bardzo cenne. Obecnie oceloty są chronione przepisami konwencji waszyngtońskiej (CITES) i choć handel skórami jest zabroniony, nadal się je zabija.

Inne
Na młode oceloty polują węże boa, anakondy i kajmany
Wrogami naturalnymi tych kotów są inne oceloty, pumy i jaguary
Zwierzęta te nie boją się wody – bardzo dobrze pływają
Oceloty mogą poruszać się bezszelestnie nawet po suchych liściach, dzięki miękkim poduszeczkom
Samice często wyrywają sobie sierść ze skóry na brzuchu, aby wyścielić nią gniazdo
Małe zwierzęta przynoszone przez matkę do gniazda służą młodym do nauki polowania

Gatunki pokrewne
serwal
taraj (inaczej – kot cętkowany)



Bibliografia
