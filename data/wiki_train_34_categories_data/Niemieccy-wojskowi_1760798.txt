Jan Janusz Pryziński (ur. 21 czerwca 1879, zm. 1959) – pułkownik dyplomowany kawalerii Wojska Polskiego.

Biografia
Jan Janusz Pryziński urodził się 21 czerwca 1879. W czasie I wojny światowej walczył w Legionach Polskich. Był dowódcą plutonu w 3 szwadronie kawalerii II Brygady Legionów, a w czerwcu 1915 dowódcą 6 szwadronu 2 Pułku Ułanów. Na początku 1917, w Warszawie, był słuchaczem Kursu Oficerów Sztabu Generalnego.

W 1920, w czasie wojny z bolszewikami był szefem sztabu 6 Dywizji Piechoty. W latach 1922-1923 był słuchaczem Kursu Doszkolenia Wyższej Szkoły Wojennej w Warszawie. Z dniem 15 października 1923, po ukończeniu kursu i uzyskaniu dyplomu naukowego oficera Sztabu Generalnego, przydzielony został do Dowództwa Okręgu Korpusu Nr VI we Lwowie, na stanowisko zastępcy szefa sztabu. W listopadzie 1924 przeniesiony został do Inspektoratu Armii Nr V na stanowisko I referenta, pozostając oficerem nadetatowym 2 Pułku Szwoleżerów Rokitniańskich. W 1927 pełnił obowiązki dowódcy 9 Pułku Ułanów Małopolskich.

Z dniem 30 czerwca 1928 przeniesiony został z dyspozycji Ministra Spraw Wewnętrznych w stan nieczynny na okres 12 miesięcy i mianowany starostą powiatowym w Zmościu. Z jego inicjatywy zbudowane zostało lotnisko Zamość-Mokre. W 1934 pozostawał na ewidencji Powiatowej Komendy Uzupełnień Warszawa Miasto III z przydziałem mobilizacyjnym do Oficerskiej Kadry Okręgowej Nr I, w grupie reklamowanych na 12 miesięcy, w stopniu pułkownika dylomowanego ze starszeństwem z 1 stycznia 1928 i 4. lokatą na liście starszeństwa oficerów stanu spoczynku kawalerii. W kampanii wrześniowej 1939 w Dowództwie Frontu Południowego. 11 września został ranny w czasie walk o Sambor. Następnego dnia powrócił do Lwowa. Po II wojnie światowej zamieszkał u syna w Komorowie. Zmarł w 1959. Pochowany został w Pęcicach.

Był żonaty. Miał troje dzieci: Jan Bohdan był żołnierzem Polskich Sił Zbrojnych na Zachodzie, a po wojnie radcą prawnym, Krystyna Ewa vel Ewa Stojowska (1908-1996), aktorka, żołnierz Armii Krajowej, pierwsza żona Wiktora Budzyńskiego. Druga córka była księgarzem.

Awanse
chorąży – 29 września 1914
podporucznik – 2 listopada 1914
porucznik – 11 listopada 1915
kapitan
major – zatwierdzony 9 września 1920 z dniem 1 kwietnia 1920
podpułkownik – 3 maja 1922 zweryfikowany ze starszeństwem z 1 czerwca 1919 w korpusie oficerów jazdy
pułkownik – 1 stycznia 1928 ze starszeństwem z 1 stycznia 1928 i 8. lokatą w korpusie oficerów kawalerii

Ordery i odznaczenia
Krzyż Srebrny Orderu Wojskowego Virtuti Militari (1921)
Krzyż Walecznych – dwukrotnie



Bibliografia
Lista starszeństwa oficerów Legionów Polskich w dniu oddania Legionów Polskich Wojsku Polskiemu (12 kwietnia 1917)'', Warszawa 1917.
Rocznik Oficerski 1924'', Ministerstwo Spraw Wojskowych, Oddział V Sztabu Generalnego Wojska Polskiego, Warszawa 1924.
Rocznik Oficerski Rezerw 1934'', Biuro Personalne Ministerstwa Spraw Wojskowych, Warszawa 1934, L.dz. 250/mob.
Dzienniki Personalne Ministerstwa Spraw Wojskowych 1920-1928.
Piotr Stawecki, O dominacji wojskowych w państwowym aparacie cywilnym w Polsce w latach 1926-1939'', Wojskowy Przegląd Historyczny Nr 3 (35), Warszawa 1965.
Ryszard Dalecki, Armia "Karpaty" w wojnie obronnej 1939 r.'', Krajowa Agencja Wydawnicza, Rzeszów 1989, wyd. II, ISBN 83-03-02830-8.

Linki zewnętrzne
