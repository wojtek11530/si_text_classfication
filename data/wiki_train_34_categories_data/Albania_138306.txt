Jezioro Ochrydzkie (mac. Охридско Езеро, alb. Liqeni i Ohrit) – duże (358 km² powierzchni) trzeciorzędowe jezioro, leżące na Półwyspie Bałkańskim, rozdzielone granicą między Albanię i Macedonię. Najstarsze jezioro w Europie, najgłębsze na całych Bałkanach (do 286 m głębokości). Należy do jezior tektonicznych. Endemiczna fauna, około 200 gatunków. Wpisane na światową listę dziedzictwa UNESCO w 1979. Z jeziora wypływa rzeka Czarny Drin, jest ono natomiast zasilane wodami z podziemnych źródeł. System podziemnych kanałów łączy je także z jeziorem Prespa.

Na brzegach jeziora zachowało się wiele zabytków przeszłości, m.in. sięgająca okresu średniowiecza twierdza cara Samuela oraz zabytkowe centrum miasta w Ochrydzie, klasztor św. Nauma, liczne niewielkie cerkiewki (m.in. cerkiew św. Jana Teologa w Kaneo) itp. Jezioro Ochrydzkie jest popularnym celem turystycznym na Bałkanach.






