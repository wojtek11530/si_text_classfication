ksi Ursae Majoris (ξ UMa; Alula Australis) – gwiazda wielokrotna w konstelacji Wielkiej Niedźwiedzicy, znajdująca się w odległości około 27 lat świetlnych od Ziemi. 2 maja 1780 roku William Herschel odkrył, że jest to gwiazda podwójna, przez co jest ona pierwszą w historii zidentyfikowaną gwiazdą podwójną, której składniki są fizycznie ze sobą związane. Jest również pierwszą gwiazdą podwójną, której parametry orbity obliczono. W rzeczywistości jednak każdy z jej dwóch składników jest ponadto gwiazdą spektroskopowo podwójną, czyli łącznie do systemu należą cztery gwiazdy. Łączna masa tych gwiazd szacowana jest na 2,65 mas Słońca.

W skład układu wchodzą składniki A i B, które obiegają wspólny środek ciężkości w ciągu 59,84 lat w średniej odległości 21,2 au od siebie. Ich orbita jest jednak mocno ekscentryczna, tak więc odległość ta waha się pomiędzy 29,6 a 13,4 au.
ksi Ursae Majoris A – jego jasność wynosi 4,264. Gwiazdy wchodzące w skład tego składnika obiegają się w ciągu 1,833 roku. Główna gwiazda jest karłem typu widmowego F8.5 lub G0, druga gwiazda to czerwony karzeł.
ksi Ursae Majoris B – ma jasność 4,729m. Gwiazdy wchodzące w skład składnika B obiegają się w ciągu 3,98 dnia. Główna gwiazda to żółty karzeł, a jego towarzysz to czerwony lub brązowy karzeł.

Do systemu ksi Ursae Majoris być może należy także piąta gwiazda o jasności 15, położona w odległości prawie 1 minuty łuku. Jeśli jest ona faktycznie członkiem tego układu, to separacja od pozostałych składników wynosi co najmniej 450 au, a okres obiegu centralnej czwórki gwiazd to ponad 5600 lat. Również ona byłaby czerwonym karłem o niskiej masie.

Zobacz też
Lista gwiazd w gwiazdozbiorze Wielkiej Niedźwiedzicy



Bibliografia
