Irena Tatarzyńska – polski dyplomata i orientalista (turkolog), doktor nauk filologicznych, ambasador pełnomocny i nadzwyczajny RP w Albanii.

Życiorys
W 1974 ukończyła studia z zakresu filologii tureckiej na Uniwersytecie Warszawskim. Po studiach podjęła karierę naukową na Uniwersytecie Warszawskim, pracowała także w Polskiej Akademii Nauk. W 1986 obroniła pracę doktorską pt. Turecka inteligencja twórcza wobec europeizacji Imperium Osmańskiego – od tanzimatu do republiki.

W 1991 rozpoczęła pracę w Ministerstwie Spraw Zagranicznych, specjalizując się w kontaktach z krajami Kaukazu Południowego i Azji Środkowej. W latach 1994–1999 jej miejscem pracy była ambasada RP w Ankarze, gdzie pełniła funkcję zastępcy szefa placówki, a przez kilka miesięcy także chargé d'affaires ad interim. W 1999 powróciła do kraju i objęła stanowisko zastępcy dyrektora w Departamencie Europy Wschodniej MSZ.

W 2003 wyjechała do Sofii, gdzie pracowała jako zastępca ambasadora RP w randze radcy-ministra, a w latach 2006–2007 pełniła obowiązki szefa placówki. Za swoją pracę w Sofii została wyróżniona przez władze bułgarskie medalem Złotej Gałązki Laurowej. W 2007 powróciła do kraju i objęła stanowisko koordynatora ds. Paktu Stabilności dla Europy Południowo-Wschodniej.

24 kwietnia 2008 stanęła przed parlamentarną Komisją Spraw Zagranicznych, która zaopiniowała pozytywnie jej kandydaturę na stanowisko ambasadora RP w Albanii. W listopadzie 2008 złożyła listy uwierzytelniające na ręce prezydenta Albanii Bamira Topiego. Misję w Albanii zakończyła w 2012. W listopadzie t.r. została odznaczona Krzyżem Kawalerskim Orderu Odrodzenia Polski.

Zna biegle cztery języki: angielski, rosyjski, turecki i włoski. Posługuje się także językiem bułgarskim i francuskim.

Jest mężatką, ma syna.


Linki zewnętrzne
