iMac – seria komputerów all-in-one zaprojektowanych i zbudowanych przez Apple. Została podstawową ofertą komputerów stacjonarnych dla konsumentów od pojawienia się na rynku w 1998.

iMac zdobył swoją popularność przede wszystkim wysoką ergonomią (zajmuje mało miejsca na biurku, wszystko w jednym miejscu, minimalna ilość kabli, fabrycznie skonfigurowany komputer gotowy do działania łącznie z wejściem do Internetu) oraz, co nie jest bez znaczenia, estetyką wyglądu.

Pierwszy model iMaca odniósł sukces rynkowy, który uratował Apple przed bankructwem.

Wyposażenie


Zaprojektowany przede wszystkim jako stanowisko sieciowe dla Internetu oraz intranetów pozbawiony został stacji dyskietek, co można uznać za jedną z najodważniejszych decyzji firmy. Kompaktowa obudowa pierwszej wersji zawierała jednostkę centralną, CD-ROM, głośniki 1,5 W, mikrofon oraz monitor 15".

Serie iMaców


Wzornictwo
Całość pierwotnie z półprzezroczystego plastiku w kolorze blueberry, a z czasem w szerokiej gamie innych barw, a nawet deseni (w tym nawet obudowy zupełnie przezroczyste). Do pierwszej serii iMaca dołączono niezbyt wygodną klawiaturę o zmniejszonej liczbie klawiszy oraz powszechnie krytykowaną myszkę o idealnie okrągłym kształcie.

Był to pierwszy na świecie powszechnie sprzedawany komputer o kolorze innym od beżowego czy czarnego oraz kształcie innym od zbliżonego do prostopadłościanu, co było rewolucją w estetyce komputerów. Od tego czasu wszystkie kolejne komputery firmy Apple wyróżniały się nowatorskim i łatwo rozpoznawalnym wzornictwem. Wśród wielu nowości w wyglądzie można wymienić uchwyt na komputer w górnej części, szczątkowej wielkości tackę na CD (z czasem zastąpioną tzw. slot loadingiem, czyli napędem szczelinowym), a zarówno jednostka, jak i mysz czy klawiatura miały tę samą barwę. Także inne peryferia komputerowe firmy Apple są od tego czasu produkowane według takiego wzornictwa.

Przez kolejnych kilka lat światowy przemysł komputerowy tylko w nielicznych przypadkach próbował nawiązywać do zmian we wzornictwie zapoczątkowanych przez Apple.

Kalendarium
15 sierpnia 1998 – światowa premiera iMaca. Nowy produkt bił rekordy ilości sprzedanych egzemplarzy.
7 stycznia 2002 – kolejny przełom we wzornictwie, pojawiła się nowa wersja iMaca z jednostką centralną w postaci małej półkuli z obrotowym ramieniem zakończonym wyświetlaczem LCD.
17 lipca 2002 – pojawia się wersja iMac LCD z panoramicznym wyświetlaczem 17".
1 września 2004 – Apple wprowadził iMac G5, w którym jednostka centralna zintegrowana jest z panoramicznym wyświetlaczem LCD (17" lub 20") i zawieszona na płaskiej "stopie".
12 października 2005 – Apple odnowił iMaca, montując na stałe kamerę nad ekranem i umożliwiając kontrolę komputera za pomocą pilota. Jest to również pierwszy Mac sprzedawany w komplecie z 4-przyciskową myszą Mighty Mouse.
10 stycznia 2006 – nowy iMac stał się pierwszym stacjonarnym komputerem firmy Apple wyposażonym w procesor Intel Core Duo. Z zewnątrz jest nieodróżnialny od wersji z 2005.
6 września 2006 – procesory Core Duo zostały zastąpione przez Core 2 Duo, w ofercie pojawił się iMac 24".
7 sierpnia 2007 – kolejna edycja iMaca przeprojektowana z zewnątrz. Przód wykonany jest z jednego arkusza aluminium, wyświetlacz pokryty jest błyszczącym szkłem, a tylna osłona jest z czarnego plastiku. Dzięki tym poprawkom nowy iMac dostosował się do nowej linii produktów Apple – iPhone i serii iPodów. Firma postarała się również, aby wszystkie materiały nadawały się do recyclingu.
28 kwietnia 2008 – Apple wprowadził odświeżoną linie iMaców z procesorami 3,06 GHz, a także możliwością rozbudowy dysku twardego z 500 GB do 1 TB w modelach 24".
20 października 2009 – Apple wprowadził nową linie iMaców z nowymi ekranami LED w standardzie 16:9 na nowej technologii poprawiającej kąty widzenia. Najbardziej rozbudowany iMac ma 27 cali, 4-rdzeniowy procesor, możliwość rozbudowy do 16 GB RAM i dysku do 2 TB.

Zobacz też

eMac







