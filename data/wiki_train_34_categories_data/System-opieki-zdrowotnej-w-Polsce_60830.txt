Olga Teresa Krzyżanowska (ur. 10 września 1929 w Warszawie) – polska polityk, działaczka społeczna, lekarka, posłanka na Sejm X, I, II i III kadencji, wicemarszałek Sejmu X i II kadencji, senator V kadencji.

Życiorys
W okresie II wojny światowej była harcerką Szarych Szeregów, odznaczona Krzyżem Walecznych.

W 1952 ukończyła studia na Wydziale Lekarskim Akademii Medycznej w Gdańsku. Pracowała w szpitalu powiatowym w Pucku, szpitalu wojewódzkim i Akademii Medycznej w Gdańsku. Do 1989 kierowała Wojewódzką Przychodną Przemysłową w Gdańsku. W 1980 wstąpiła do "Solidarności", zasiadała w Krajowej Komisji Koordynacyjnej Służby Zdrowia.

Od 1989 do 2001 sprawowała mandat posłanki na Sejm z ramienia Komitetu Obywatelskiego, Unii Demokratycznej i Unii Wolności. Była wicemarszałkiem Sejmu X i II kadencji, przewodniczyła Komisji Regulaminowej i Spraw Poselskich i Komisji Etyki Poselskiej, pełniła funkcję zastępcy przewodniczącego Komisji Spraw Zagranicznych, reprezentowała Sejm w Zgromadzeniu Parlamentarnym Rady Europy w latach 1990–1993. W 2001 z ramienia komitetu Blok Senat 2001 została wybrana na senatora V kadencji z okręgu gdańskiego, zasiadała w Komisji Emigracji i Polaków za Granicą oraz Komisji Polityki Społecznej i Zdrowia. W 2004 bez powodzenia kandydowała do Parlamentu Europejskiego. W 2005 nie ubiegała się o reelekcję.

Jest członkinią rady Fundacji Batorego. Należała do UD i UW, w 2005 przystąpiła do Partii Demokratycznej. W 2005 została prezesem zarządu Stowarzyszenia Pamięci Narodowej. Jest członkinią rady programowej Kongresu Kobiet, a od 2011 "ministrem zdrowia" w gabinecie cieni Kongresu Kobiet.

Była członkinią komitetu poparcia Bronisława Komorowskiego przed przedterminowymi wyborami prezydenckimi 2010.

Życie prywatne
Córka Aleksandra Krzyżanowskiego (Wilka), dowódcy Armii Krajowej na Wileńszczyźnie. Mąż Jerzy, profesor i pracownik Polskiej Akademii Nauk. Ma córkę Magdalenę.

Odznaczenia
Krzyż Komandorski z Gwiazdą Orderu Odrodzenia Polski (2014)
Krzyż Walecznych



Bibliografia
. [dostęp 26 kwietnia 2014].
. [dostęp 26 kwietnia 2014].




















