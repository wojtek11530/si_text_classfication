Adagio wym. a'dadʒ͡ʲɔ (wł.: wolno) - wolne tempo w utworach muzycznych (66-76 BPM). 

Jest to również określenie drugiej, stałej części utworów zbudowanych na zasadzie cyklu sonatowego: sonaty, symfonii. Adagio sonatowe ma charakter liryczny lub poważny, w opozycji do dynamicznej, utrzymanej w szybkim tempie części pierwszej, jaką jest allegro sonatowe. Zarówno jako nazwa części jak i określenie tempa, często łączone jest z dodatkowymi określeniami: adagio assai, adagio molto (bardzo powoli), adagio sostenuto (powoli, powściągliwie). Odmianą jest Adagietto  (nieco szybciej od adagio).

Adagio jako pierwsza część sonaty występuje w sonacie Księżycowej Beethovena, a tak nietypowa budowa utworu jest już zapowiedzią nowej epoki, romantyzmu w muzyce.

Zobacz też
Largo




