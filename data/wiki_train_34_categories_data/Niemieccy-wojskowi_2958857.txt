Karol Wiktor Zawodziński (ur. 1 czerwca 1890 w Warszawie, zm. 14 grudnia 1949 w Toruniu) – polski krytyk literacki, teoretyk i historyk sztuki.

Był synem Kazimierza Zawodzińskiego i Stefanii z Junosza-Piotrowskich. Po ukończeniu w 1908 warszawskiego gimnazjum gen. Pawła Chrzanowskiego studiował filologię rzymską na Uniwersytecie w Petersburgu, naukę ukończył w 1913. W 1914 wstąpił do Legionów Polskich, po aresztowaniu był internowany w obozie w Szczypiornie. 

Od 1918 do 1932 był oficerem Wojska Polskiego, równolegle od 1921 był wziętym krytykiem literackim, który swoje felietony ogłaszał drukiem w "Przeglądzie Warszawskim" używając pseudonimu Karol de Johne. Na łamach tego czasopisma publikował również wiersze, które ukazały się również w zbiorze "Descour". Współpracował również ze "Słowem Wileńskim", "Narodem", "Banderą Polską", "Głosem Robotniczym", "Wiadomościami Literackimi" i "Przeglądem Współczesnym". Od 1933 przez rok wykładał literaturę słowiańską na Uniwersytecie w Brukseli. 

Za swoją twórczość 5 listopada 1938 otrzymał Złoty Wawrzyn Akademicki Polskiej Akademii Literatury. W 1946 został wykładowcą historii literatury słowiańskiej na Uniwersytecie Mikołaja Kopernika, publikował w Arkonie. Ponadto Karol Wiktor Zawodziński zajmował się wersologią, dzieło pt. Zarys wersyfikacji polskiej ukazał się w dwóch tomach (pierwszy w 1936, drugi w 1952). Poruszał również tematykę żeglarstwa i martynistyki używając pseudonimu "Jachtsmen".

Za udział w Legionach Polskich i służbę wojskową Karol Wiktor Zawodziński został uhonorowany następującymi odznaczeniami:
Krzyż Niepodległości;
Krzyż Walecznych;
Medal Pamiątkowy za Wojnę 1918-1921;
Medal Dziesięciolecia Odzyskanej Niepodległości.

Twórczość
Teodor Tiutczew (1926);
Maria Dąbrowska. Historyczno-literackie znaczenie jej twórczości (1933);
Zarys wersyfikacji polskiej tom I (1936);
Blaski i nędze realizmu powieściowego w latach ostatnich (1937);
Liryka polska w dobie jej kryzysu (1939);
Stulecie trójcy powieściopisarzy (1947).

Opublikowane po śmierci Karola Wiktora Zawodzińskiego:
Studia z wersyfikacji polskiej tom II (1954);
Opowieści o powieści (1963);
Wśród poetów (1964).

Linki zewnętrzne
Bibliografia
"Czy wiesz kto to jest?", praca zbiorowa pod redakcją Stanisława Łozy, Wydawnictwo Głównej Księgarni Wojskowej Warszawa 1938, s. 840

















