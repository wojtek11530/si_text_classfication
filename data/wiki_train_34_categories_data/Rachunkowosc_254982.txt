Kwota wolna od podatku, a ściślej kwota dochodu wolnego od podatku – kwota dochodu niepowodującego obowiązku zapłaty podatku dochodowego.

Kwota wolna od podatku w Polsce
Dochód poniżej progu kwoty wolnej od podatku nie zwalnia w Polsce z obowiązku złożenia zeznania rocznego PIT przez podatnika.

W 2006 r. kwota ta wynosiła: 2790 zł, w roku 2007 – 3013,00 zł, a w roku 2008 – 3 089,00 zł (podatek za rok 2007 płacony w 2008 r.). Od 2009 do 2014 r. kwota wolna od podatku wynosi 3091,00 zł.

2014 – 3091,00 zł
2013 – 3091,00 zł
2012 – 3091,00 zł
2011 – 3091,00 zł
2010 – 3091,00 zł
2009 – 3091,00 zł
2008 – 3089,00 zł
2007 – 3013,37 zł
2006 – 2789,89 zł
2005 – 2789,89 zł
2004 – 2789,89 zł
2003 – 2789,89 zł
2002 – 2727,16 zł
2001 – 2596,43 zł
2000 – 2295,79 zł

Podstawy prawne kwoty wolnej od podatku w Polsce
Kwota wolna od podatku określona jest przez art. 27 ust. 1 Ustawy z dnia 26 lipca 1991 r. o podatku dochodowym od osób fizycznych (t.j.  ze zm.). Definiuje on, że podatek dochodowy pobiera się od podstawy jego obliczenia według określonej skali podatkowej.

Gdy podstawa opodatkowania nie przekracza 85 528 zł rocznie, podatek wynosi 18% minus kwota zmniejszająca podatek 556,02 zł. Wynika z tego, że dopiero powyżej kwoty 3091,49 zł dochodu podatek będzie większy od zera. Po jej zaokrągleniu do pełnych złotych, a więc do kwoty 3091 zł oraz obliczeniu podatku (18% * 3091 zł – 556,02 zł) otrzymujemy 0,36 zł podatku, co po ponownym zaokrągleniu do pełnego złotego daje kwotę podatku do zapłacenia w wysokości 0 zł. Gdyby jednak wziąć kwotę o 1 grosz wyższą, tj. 3091,50 zł, po zaokrągleniu do pełnych złotych wyjdzie 3092 zł, a po wyliczeniu podatku (18% * 3092 zł – 556,02 zł) otrzymujemy kwotę podatku 0,54 zł, co, po ponownym zaokrągleniu, daje 1 zł podatku do zapłacenia.

Kwota wolna od podatku w Unii Europejskiej






