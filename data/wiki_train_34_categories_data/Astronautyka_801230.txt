 
Frederick Wilford Sturckow (ur. 11 sierpnia 1961 w La Mesa, stan Kalifornia, USA), podpułkownik korpusu piechoty morskiej, amerykański astronauta. 

Wykształcenie oraz służba wojskowa
1978 – ukończył szkołę średnią (Grossmont High School) w La Mesa, stan Kalifornia.
1984 – zdobył licencjat z budowy maszyn na California Polytechnic State University. W grudniu rozpoczął służbę w korpusie piechoty morskiej. 
1987 - po zakończeniu przeszkolenia lotniczego (The Basic School) został pilotem wojskowym i otrzymał skierowanie do 125 eskadry lotniczej myśliwców szturmowych (VFA-125) marynarki wojennej. Tam kontynuował szkolenie na F/A-18. Później trafił do 333 eskadry lotniczej myśliwców szturmowych korpusu piechoty morskiej stacjonującej w bazie Beaufort w Południowej Karolinie.
1990 – przeszedł przeszkolenie w Szkole Myśliwców Lotnictwa Morskiego „TOPGUN”(Navy Fighter Weapon School - TOPGUN). W sierpniu został skierowany na 8 miesięcy do bazy lotniczej Sheik Isa w Bahrajnie.   
1991– wziął udział w operacji Desert Storm (Pustynna Burza) w Iraku. Wykonał tam 41 lotów bojowych.
1992-1993 – kontynuował naukę w Szkole Pilotów Doświadczalnych Sił Powietrznych (Air Force Test Pilot School) w bazie Edwards w Kalifornii. Po szkole trafił do Centrum Uzbrojenia Sił Lotniczych Marynarki (Naval Air Warfare Center) w bazie Patuxent River , stan Maryland. Służył tam jako pilot projektu F/A-18E/F. Jako pilot doświadczalny oblatywał różne typy samolotów F/A-18.

W sumie w powietrzu wylatał ponad 4 790 godzin na ponad 50 typach samolotów.

Kariera astronauty
1994 - 8 grudnia był w gronie 23 kandydatów, których przyjęto podczas naboru do 15 grupy astronautów NASA. 
1996 – w maju zakończył dwuletnie szkolenie podstawowe i uzyskał kwalifikacje pilota wahadłowca. Otrzymał również przydział do Biura Astronautów NASA do wydziałów: systemów wahadłowca (Vehicle Systems) i  eksploatacji (Operations Branch). Później trafił do wydziału eksploatacji wahadłowców (Shuttle Operations Branch), gdzie został zastępcą szefa. Był też kierownikiem zabezpieczenia lotów w Centrum Kosmiczne im. Johna F. Kennedy'ego.
1998 – w grudniu uczestniczył w blisko 12-dniowej misji wahadłowca Endeavour STS-88.
2000 – pod koniec roku został wyznaczony do funkcji pilota misji STS-105.
2001 – w sierpniu wziął udział w swoim drugim locie w kosmos podczas ekspedycji STS-105.
2002 – 15 sierpnia został mianowany dowódcą wyprawy STS-117. Lot miał się odbyć we wrześniu 2003. Po katastrofie wahadłowca Columbia plan lotów został gruntownie zmieniony i lot ten przeniesiony na 2007. Sturckow jest obecnie szefem działu (Capcom Branch) w Biurze Astronautów.
2007 - 8 czerwca wystartował na pokładzie wahadłowca Atlantis do misji STS-117. Dowodził 7-osobową załogą promu.
2009 - 29 sierpnia po raz czwarty wyruszył w kosmos dowodząc 13-dniową misją promu Discovery.

Loty kosmiczne
STS-88 (Endeavour F-13); 

Pierwszą misją kosmiczną, w której uczestniczył Sturckow był lot STS-88 wahadłowca Endeavour.  Podczas wyprawy pełnił funkcję pilota promu. Razem z nim w kosmos polecieli również: Robert D. Cabana (dowódca) oraz czterej specjaliści misji - Jerry L. Ross (MS-1), Nancy J. Curie (MS -2), James H. Newman (MS-3) i Siergiej K. Krikaliow (MS-4). Prom wyruszył na spotkanie z Międzynarodową Stacja Kosmiczną z Przylądka Canaveral 4 grudnia 1998. Była to pierwsza załogowa misja jaka dotarła na pokład ISS. Głównym celem lotu było dostarczenie na orbitę amerykańskiego modułu Unity i połączenie go z wystrzelonym wcześniej modułem Zarja. Po połączeniu obu obiektów, które miało miejsce 7 grudnia, astronauci Ross oraz Newman trzykrotnie 7, 9 i 12 grudnia wychodzili w otwartą przestrzeń aby połączyć moduły kablami i zainstalować na Unity anteny. Przygotowali również poręcze, które ułatwiały poruszanie się poza stacją. 10 grudnia załoga Endeavour otworzyła właz i przeszła na pokład stacji aby dokonać jej przeglądu i przygotować dla pierwszej stałej załogi stacji. 13 grudnia prom odłączył się od ISS i po 3 dniach samodzielnego lotu 16 grudnia powrócił na Ziemię lądując na bieżni KSC.

STS-105 (Discovery F-30); 
Frederick Sturckow  po raz drugi wystartował w kosmos 10 sierpnia 2001 na pokładzie wahadłowca Discovery. Podczas lotu pełnił funkcję pilota. Razem z nim w locie STS-105 uczestniczyli również: dowódca - Scott J. Horowitz, specjaliści misji: Daniel T. Barry (MS-1), Patrick G. Forrester (MS-2) oraz astronauci stanowiący trzecią załogową ekspedycję Międzynarodowej Stacji Kosmicznej - Frank L. Culbertson, Jr. (MS-3), Władimir N. Dieżurow (MS-4) oraz Michaił W. Tiurin (MS-5). Prom połączył się z Międzynarodową Stacją Kosmiczną 12 sierpnia. Dzień później nowa załoga stacji orbitalnej przejęła obowiązki od swoich poprzedników. Do zespołu orbitalnego przyłączono moduł Leonardo, w którym dostarczono blisko 4 tony żywności i wyposażenia dla stacji. 16 i 18 sierpnia Forrester oraz Daniel Barry wykonali dwa spacery kosmiczne, podczas których zainstalowali nowe elementy struktury P6 oraz dwa moduły naukowe z próbkami materiałów, które zostały wystawione na 1,5 roku na działanie otwartej przestrzeni kosmicznej oraz rozciągnęli przewody elektryczne wzdłuż modułu Destiny. Pod koniec wspólnego lotu moduł Leonardo ponownie został umieszczony w ładowni Discovery. 20 sierpnia prom odłączył się od stacji zabierając na Ziemię członków 2 ekspedycji: Jurija W. Usaczowa, Jamesa S. Vossa i Susan J. Helms. Po dwóch dniach autonomicznego lotu Discovery wylądował 22 sierpnia 2001 na bieżni KSC.

Nagrody i odznaczenia
cztery medale “Za operacje powietrzne” (Air Medal),
medal „Za misję powietrzną” z bojowym „V” (Single Mission Air Medal with Combat “V”),
medal marynarki wojennej “Za zasługi” (Navy Commendation Medal),
medal marynarki i piechoty morskiej “Za osiągnięcia” (Navy and Marine Corps Achievement Medal), 
medal piechoty morskiej “Za zasługi” (Marine Corps Commendation Medal), 
medal ministerstwa obrony  „Za wzorową służbę” (Defense Superior Service Medal),
dwukrotnie medal NASA „Za lot kosmiczny” (NASA Space Flight Medal).

Wykaz lotów


Zobacz też

alfabetyczna lista astronautów i kosmonautów,
grupy i oddziały astronautów.



Linki zewnętrzne
.
.




