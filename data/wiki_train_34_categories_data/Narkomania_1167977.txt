Kwetiapina (INN: Quetiapine) – organiczny związek chemiczny, pochodna dibenzotiazepiny, stukturalnie zbliżona do dibenzoazepiny, w której jeden atom azotu został zastąpiony atomem siarki. Jest neuroleptykiem stosowanym w ostrych i przewlekłych schorzeniach psychicznych. Lek wykazuje powinowactwo do receptora dopaminergicznego D2, jak i serotoninergicznego 5-HT2, oba z nich blokując. Kwetiapina ponadto wiąże się, również jako antagonista, z receptorem histaminowym i noradrenergicznym (stąd wynikają główne objawy uboczne).

Metabolit kwetiapiny – norkwetiapina ma wysokie powinowactwo do transportera noradrenaliny, co jest dość nietypową właściwością wśród neuroleptyków.

Zastosowanie w chorobach i zaburzeniach
W schizofrenii
W leczeniu schizofrenii kwetiapina wykazuje porównywalną skuteczność do innych atypowych neuroleptyków przy zrównoważonym profilu działań ubocznych. Ze względu na odmienny profil działania od neuroleptyków I generacji, kwetiapina wykazuje największą efektywność kliniczną w leczeniu schizofrenii po niepowodzeniu leczenia lekami I generacji.

W zaburzeniach dwubiegunowych
W leczeniu fazy maniakalnej w przebiegu zaburzeń dwubiegunowych kwetiapina jest porównywalnie skuteczna lub nieco słabsza w porównaniu do litu, kwasu walproinowego, jak i innych neuroleptyków. 
W leczeniu fazy depresyjnej, jako jedyny oprócz olanzapiny neuroleptyk, kwetiapina wykazuje skuteczność kliniczną, przy czym nie wiąże się to ze wzrostem ryzyka indukcji manii.

W stosowaniu profilaktycznym, kwetiapina zmniejsza ryzyko nawrotu epizodów manii i depresji, przy czym skuteczniejsze jest w tym celu stosowanie kwetiapiny w formie politerapii z lekami stabilizującymi nastrój. 

Dawkowanie

Lek jest dawkowany 2-3 razy dziennie – w psychozach, schizofrenii i manii; raz dziennie –  w depresji i depresji w przebiegu choroby afektywnej dwubiegunowej. Dawkę leku należy stopniowo zwiększać od dawki 25–200&nbsp;mg w 1 dniu do dawki 300–600&nbsp;mg w 4 dniu, w celu zmniejszenia ryzyka działań niepożądanych. Najczęściej stosowane dawki leku: schizofrenia 400–800 &nbsp;mg/dzień (średnia dawka 600&nbsp;mg/dzień); mania i inne psychozy 400–800&nbsp;mg/dzień (średnia dawka 600&nbsp;mg/dzień); depresja w ChAD 200–400&nbsp;mg/dzień (zalecana dawka 300&nbsp;mg/dzień).

U osób w podeszłym wieku skuteczna dawka leku jest na ogół niższa niż u dorosłych osób i mieści się w zakresie 25–300&nbsp;mg/dzień. W badaniu w którym stosowano kwetiapinę w dawce 100&nbsp;mg/dzień i kwetiapinę w dawce 200&nbsp;mg/dzień w celu zmniejszenia agitacji i agresji pacjentów z demencją w przebiegu choroby Alzheimera, tylko dawka 200&nbsp;mg/dzień była w sposób istotny skuteczniejsza od placebo.

Działania niepożądane
Lek jest na ogół dobrze tolerowany. Na początku leczenia często pojawia się suchość ust, sedacja, ospałość, które w większości wypadków zmniejszają swoje nasilenie po 2–4 tygodniach stosowania leku.

Może pojawić się zwiększenie masy ciała (średnio w badaniach klinicznych 2,4&nbsp;kg). Wzrost masy ciała jest porównywalny do większości innych neuroleptyków ale niższy niż po stosowaniu klozapiny i olanzapiny (średnio 5–6&nbsp;kg). W przeciwieństwie do wielu innych neuroleptyków kwetiapina nie wpływa na poziom prolaktyny. Kwetiapina niesie ze sobą bardzo niskie (bądź go nie ma wcale) ryzyko wywołania pozapiramidowych działań niepożądanych.

Tak jak dla innych neuroleptyków należy być wyczulonym na potencjalnie możliwy złośliwy zespół neuroleptyczny, a także stosować lek ostrożnie u pacjentów z chorobami serca i krążenia.

Wg zalecenia amerykańskiego FDA, tak jak inne neuroleptyki atypowe, lek może zwiększać ryzyko udaru u pacjentów w podeszłym wieku (aczkolwiek dane dla kwetiapiny są niespójne).

Podobnie amerykańska FDA informuje o zwiększonym ryzyku metabolicznym, w tym indukcji cukrzycy typu II po stosowaniu atypowych neuroleptyków.

Interakcje
Leki o udokumentowanym działaniu powodującym wzrost stężenia kwetiapiny to erytromycyna i ketokonazol, co sugeruje ogromne znaczenie enzymu CYP3A4 z rodziny wątrobowego cytochromu P450.

Preparaty
Lek oryginalny: Seroquel,Seroquel XR - forma o przedłużonym działaniu

Inne preparaty: Loquen, Ketrel, Kwetaplex, Kventiax, Ketipinor, Symquel, Ketilept, Nantarid, Poetra, Bonogren, Kwetax, Etiagen, Pinexet

Bibliografia
