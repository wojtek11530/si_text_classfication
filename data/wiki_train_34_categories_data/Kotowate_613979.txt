Kot europejski krótkowłosy (zwany niekiedy również kotem celtyckim) – naturalna, stosunkowo niedawno uznana rasa kota. Uznanie rasy nastąpiło ze względu na konieczność ochrony pierwotnych genów kotów występujących od wieków na terenie Europy.

Historia

W 1982 r. rasa została uznana przez Fédération Internationale Féline. Poza Skandynawią jest rzadko spotykana ze wzgl. na podobieństwo do wspomnianych dachowców, które można mieć za darmo ze schroniska.
Europejski krótkowłosy ma swoich odpowiedników w Wielkiej Brytanii i USA, które były hodowane o wiele dłużej. Jednak wygląd brytyjskiego krótkowłosego został ukształtowany na skutek krzyżowań z kotami perskimi. Kot amerykański krótkowłosy już bardziej przypomina "europejczyka" choć większość sprzedawanych kotów tej rasy ma bardzo efektowne, srebrne futerko we wzorze tabby.

Opis rasy

Europejski kot krótkowłosy w porównaniu z innymi rasami ma ciało o rozmiarach od średnich do dużych, kończyny niezbyt długie, mocne, z okrągłymi łapami, ogon u nasady gruby, cieniejący ku zaokrąglonemu końcowi. Głowa dłuższa niż szeroka, okrągława. Uszy średniej wielkości, lekko zaokrąglone u góry. Oczy okrągłe, ustawione lekko skośnie, rozwarte, o różnych kolorach - od ciemnoniebieskiego, poprzez miedziany, do intensywnie zielonego. Dorosły kot waży 4 kg, a samica 3 kg. Długość to około 45-50 cm + 25-30 cm ogona. Ma wiele odmian barwnych.

Za najbardziej pierwotne ubarwienie kota europejskiego uznaje się "pręgowanie", występujące w trzech wariantach (cętkowany, tygrysi oraz marmurkowy). Wzór marmurkowy był najprawdopodobniej wzorem wyjściowym dla pozostałych wariantów.


