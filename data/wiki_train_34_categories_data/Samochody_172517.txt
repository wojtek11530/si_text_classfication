Range Rover – model osobowego samochodu terenowego zaliczanego do segmentu SUV produkowany przez firmę Land Rover od 1970 roku. Nazwę Range Rover wymyślił firmowy stylista, Tony Poole. Rozważano też m.in. Panthera i Leoparda. Pierwsze prototypy miały napis Velar. 

Range Rover I

Range Rover I pojawił się w czerwcu 1970 roku. Jego prototyp nazwano VELAR, co miało oznaczać Vee Eight LAnd Rover, czyli Land Rover z silnikiem V8. Silnik ten, to konstrukcja, którą Rover odkupił od firmy Buick. 




Prace nad pierwszą generacją pojazdu rozpoczęto w 1966 roku, natomiast pomysł pojazdu pojawił się pod koniec lat 40.

Konstrukcję samochodu oparto na bardzo mocnej ramie, do której montowano trzydrzwiowe nadwozie. Początkowo oferowano skromne wyposażenie a podkreślano walory użytkowe i przydatność w terenie. Aby potwierdzić zdolności do jazdy w terenie, w 1972 roku, dwa Range Rovery wzięły udział w rajdzie przez obie Ameryki. Najtrudniejszym odcinkiem, jak się okazało, był przesmyk Darién, górzysta dżungla, pomiędzy Panama City a Medellin w Kolumbii. Nastąpiły tam awarie skrzyń biegów, które trzeba było wymienić.

Nie licząc limitowanej serii, wypuszczonej przez szwajcarską firmę Monteverdi, model pięciodrzwiowy pojawił się w 1981 roku. W trzy lata później Range Rover przeszedł pierwszy poważny lifting, zarówno nadwozia, jak i wnętrza. Od tej pory wersja trzydrzwiowa stała się modelem podstawowym a pięciodrzwiowa luksusowym. W roku 1986 pojawił się pierwszy silnik diesla firmy VM, w 1989 roku zastąpiony własną konstrukcją. W tym samym roku pojemność jednostki benzynowej urosła z 3,5 do 3,9 l a w 1993 do 4,2 l. Wraz z pojawieniem się drugiej generacji zakończono produkcję modelu pięciodrzwiowego a model trzydrzwiowy pod nazwą Range Rover Classic schodził z taśm montażowych do lutego 1996 roku.

Ciekawostki
Papież Jan Paweł II podczas podróży do Wielkiej Brytanii w 1982 roku korzystał z dwóch opancerzonych Range Rover'ów.
Pierwszy Range Rover wyprodukowany został pomiędzy 24 listopada a 16 grudnia 1969 roku, a zarejestrowany został 2 stycznia 1970 roku na pół roku przed oficjalną premierą auta. Pierwszym właścicielem był Michael Furlong, twórca dwóch filmów promujących Range Rovera. Pod maską - 3,5-litrowy silnik V8 o mocy 135 KM.



Range Rover II

Range Rover II o oznaczeniu wewnętrznym P38a, pojawił się we wrześniu 1994 roku a sprzedaż rozpoczęto w kwietniu 1995 roku. Początkowo były to wersje 4.0 SE i 4.6 HSE. Później dołączył także diesel konstrukcji BMW o pojemności 2,5 l. 



Konstrukcja samochodu, jak u poprzednika oparta na stalowej ramie o profilu zamkniętym, do której montowano pięciodrzwiowe nadwozie. Mimo wyjątkowo luksusowego charakteru, producent zapewniał, że rama jest w stanie znieść ciężką jazdę w terenie. Standardowo montowano elektronicznie sterowane zawieszenie pneumatyczne o nazwie EAS, czyli Electronic Air Suspension.

W porównaniu do poprzednika wszystkie podstawowe wymiary nieznacznie się zwiększyły. Samochód stał się jeszcze bardziej luksusowy, stając się autem typu SUV. Jego sprzedaż zakończono w czerwcu 2002 roku.

W połowie lat 90. Range Rover był własnością BMW, które opracowywało prototyp z jednostką V12 pochodzącą z BMW serii 7. Auto miało podobno odrobinę dłuższy przód, by pomieścić ten silnik.



Range Rover III

Range Rover III został zaprezentowany w 2001 roku, w sprzedaży pojawił się w lutym następnego roku. 





Na początku napęd stanowiły silniki: benzynowy V8 4.4 (4398 cm³) o mocy 286 KM (210 kW) oraz diesel R6 o pojemności 3,0 l (2926 cm³) i mocy 177 KM (130 kW). Obie jednostki to konstrukcje BMW. Standardowo zastosowano zawieszenie niezależne na wszystkie koła, pneumatyczne, regulowane na wysokość. Konstrukcja po raz pierwszy z nadwoziem samonośnym (pozbawionym ramy) oznacza, że ten pojazd zaliczany jest to klasy SUV, czyli jest to samochód sportowo-użytkowy, który nie jest już pełnowartościowym autem terenowym.

W 2005 roku benzynowy silnik V8 BMW zastąpiono również jednostką V8, firmy Jaguar, o niemal identycznej pojemności 4,4 l (4394 cm³) i mocy wynoszącej 306 KM (225 kW). Obok niego ofertę rozszerzono o doładowany silnik V8 (także konstrukcji Jaguara) o pojemności 4,2 l (4197 cm³) i mocy 396 KM (291 kW). Pod koniec 2006 wersja Td6 wyposażona w silnik diesla BMW została zastąpiona przez model TDV8 wyposażony w nowy ośmiocylindrowy silnik wysokoprężny o pojemności 3,6 l (3630 cm³) i mocy 272 KM (200 kW). 

W 2005 i 2009 roku auto przeszło facelifting. W 2005 roku wyposażenie pojazdu wzbogacono o kamerę cofania, dotykowy ekran, 7-głośnikowy system audio marki Harman Kardon, bezprzewodowy system kamer wideo. W 2009 roku zmieniono m.in. przednie reflektory, zderzaki, system kamer, który umożliwia obejrzenie tego, co dzieje się pod pojazdem. Drobne zmiany przeprowadzono także w 2006 i 2011 roku.

Wersje wyposażeniowe
20th Anniversary Edition
35th Anniversary Edition
Armoured Range Rover
Holland & Holland
Autobiography Ultimate Edition



Range Rover IV

Range Rover IV został zaprezentowany po raz pierwszy podczas targów motoryzacyjnych w Paryżu jesienią 2012 roku.




Samochód jest całkowicie nową konstrukcją, chociaż zdecydowano się na zachowanie dotychczasowej palety jednostek napędowych. Auto otrzymało jednak nową stylizację oraz wykonane z aluminium nadwozie, co pozwoliło na obniżenie masy własnej o 420 kg. W 2013 roku zaprezentowano Range Rovera w wersji hybrydowej.

W październiku 2013 roku Land Rover zaprezentował przedłużoną wersję Range Rovera o nazwie LWB. Auto powstało z myślą o konkurowaniu z nową klasą S Mercedesa - oba pojazdy mają np. nadwozie o długości nieznacznie przekraczającej 5,2 m. W tylnej, wydłużonej o 14 cm, części nadwozia zamontowano dwa indywidualne fotele, każdy wyposażony w elektryczne sterowanie i funkcję masażu. Ich pasażerowie mają do dyspozycji m.in dwustrefową klimatyzację, lodówkę, elektrycznie sterowane stoliczki oraz monitory o przekątnej 10,2 cala.



Ciekawostki
Samochodem Range Rover jeździł James Bond (Daniel Craig) w filmie Quantum of Solace. 
Range Rover pierwszej generacji jest jedynym pojazdem, który został wystawiony w paryskim Muzeum Luwr jako dzieło sztuki.

Zestawienie
Zestawienie danych technicznych poszczególnych generacji Range Roverów w podstawowymi silnikami benzynowymi, z początków ich produkcji.



Objaśnienia do tabeli:
Dwie wartości prześwitu oraz kątów natarcia i zejścia, podane dla skrajnych pozycji ustawienia zawieszenia pneumatycznego.
Skrzynia biegów:
A – automatyczna skrzynia biegów
M – manualna skrzynia biegów



Linki zewnętrzne

