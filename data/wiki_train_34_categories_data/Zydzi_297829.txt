Julian Aleksandrowicz, pseud. "Doktor Twardy" (ur. 20 sierpnia 1908 w Krakowie, zm. 18 października 1988 tamże) – polski lekarz internista, profesor nauk medycznych, filozof medycyny i hematolog pochodzenia żydowskiego.

Zarys biografii
W 1933 ukończył Wydział Lekarski Uniwersytetu Jagiellońskiego. Podczas II wojny światowej walczył w kampanii wrześniowej. Przez trzy lata był więziony w getcie krakowskim, z którego uciekł i został aktywnym członkiem Armii Krajowej, odznaczony później Virtuti Militari i innymi medalami.

Autor wielu książek, m.in.: Nie ma nieuleczalnie chorych, Sumienie ekologiczne, Wszechstronna nadzieja, Kuchnia i medycyna (wspólnie z Ireną Gumowską) oraz ostatniej, którą napisał: U progu medycyny jutra (wspólnie z G. Dudą).

Wieloletni kierownik Kliniki Hematologicznej Akademii Medycznej w Krakowie. Pisał także artykuły medyczne w "Przekroju". W swoim mieszkaniu przy ul. Marii Curie-Skłodowskiej prowadził też praktykę prywatną.

Był przyjacielem i lekarzem poetki, Haliny Poświatowskiej. Pomógł jej w organizacji wyjazdu na operację serca do Ameryki. Bezinteresownie pomagał jej i wspierał w zmaganiach z chorobą.

Zmarł w Krakowie w 1988, po długich zmaganiach z chorobą nowotworową. Został pochowany na tamtejszym Cmentarzu Wojennym.

Pamięć
Został uhonorowany przez miasto Kraków ulicą "Doktora Twardego".
Zespół Szkół Ogólnokształcących Integracyjnych Nr 3 w Krakowie nosi imię: "Profesora Juliana Aleksandrowicza".



Bibliografia
Linki zewnętrzne
