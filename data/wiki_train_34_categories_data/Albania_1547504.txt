Nikollë Kaçorri (ur. 1862 we wsi Krej të Lurës – zm. 29 maja 1917 w Wiedniu) – albański polityk i działacz narodowy, ksiądz katolicki.

Uczył się w seminarium katolickim w Troshan k. Lezhy, po czym wyjechał do Włoch na studia teologiczne. Po ukończeniu studiów przyjął święcenia kapłańskie i w 1894 zaczął pracę jako proboszcz w parafii katolickiej w Durrës. Jednocześnie uczył dzieci w miejscowej szkole podstawowej.

W 1905 związał się z albańskim ruchem narodowym (towarzystwo Bashkimi), był jednym z organizatorów powstania antytureckiego w rejonie Kruji. Ukrywał broń, należącą do powstańców, co doprowadziło do jego aresztowania przez władze osmańskie i skazania na karę więzienia. Po uwolnieniu działał w organizacji Bashkimi (Zjednoczenie), w Durrës. W 1908 został wybrany delegatem z Durrësu na kongres narodowy do Monastiru i tam miał okazję poznać najbardziej aktywnych działaczy albańskich - Luigji Gurakuqiego i Ndre Mjedę. W czerwcu 1910 został ponownie aresztowany przez władze osmańskie i uwolniony w marcu 1911.

W listopadzie 1912 ukrywał Ismaila Qemala, kiedy ten przyjechał do kraju, aby doprowadzić do ogłoszenia Deklaracji Niepodległości. W czasie, kiedy ogłaszano Deklarację (28 listopada 1912) przebywał we Wlorze jako przedstawiciel arcybiskupa Primo Bianchiego. W pierwszym rządzie albańskim, powstałym we Wlorze został wicepremierem.

Ukarany przez władze kościelne za działalność polityczną ostatnie lata swojego życia Kaçorri spędził poza ojczystym krajem. Zmarł na chorobę nowotworową w Wiedniu, dokąd udał się na leczenie. 9 lutego 2011 jego doczesne szczątki przeniesiono z Wiednia do Tirany.

Bibliografia
Tadeusz Czekalski, Albania 1920-1924 – aparat państwowy i jego funkcjonowanie, Katowice 1998. ISBN 83-905123-1-9
Bardhosh Gaçe, Ata që shpallën pavarësinë kombëtare, Tirana 2002, ISBN 99927-1-644-4








