Stadion Miejski w Międzyrzeczu imienia dra Adama Szantruczka — kompleks obiektów sportowych (piłkarskich, lekkoatletycznych i tenisowych) w Międzyrzeczu o łącznej powierzchni 3,40 hektara, od 1 stycznia 2004 wchodzący w skład Międzyrzeckiego Ośrodka Sportu i Wypoczynku (MOSiW).

Lokalizacja
Stadion położony jest niemal w samym centrum Międzyrzecza, nad brzegiem rzeki Obry (lewobrzeżna część miasta), między ulicami: Spacerową (od strony zachodniej) i Sportową (od strony wschodniej i południowej), przy linii kolejowej relacji Gorzów Wlkp. - Zbąszynek (od strony północnej). Urzędowy adres: ul. Mieczysława Mikuły 1, 66-300 Międzyrzecz.

Historia
Pierwszy stadion komunalny (a właściwie plac sportowy) w Międzyrzeczu utworzono w 1922 przy skrzyżowaniu obecnej ulicy Słonecznej z ulicą Pamiątkową (przy drodze wylotowej na Kuźnik). W jego skład wchodziło boisko piłkarskie, bieżnia lekkoatletyczna, strzelnica sportowa oraz budynki magazynowe. Był on stosunkowo niewielki i małofunkcyjny, a dodatkowo - z racji sporego oddalenia od centrum miasta - nie do końca zaspokajał potrzeby wszystkich mieszkańców. Toteż na początku lat 30. ówczesne władze miejskie postanowiły od podstaw zbudować nowe boisko sportowe w środku Międzyrzecza. Na miejsce lokalizacji tej inwestycji wybrano tereny należące dawnej do lokalnego Bractwa Kurkowego na lewym brzegu Obry. Prace budowlane rozpoczęto w połowie lat 30., zaś wiosną 1936 obiekt był już ukończony. Oficjalnie oddano go do użytku 1 maja 1936, podczas uroczystości "Święta Majowego", nadając mu z tej okazji nazwę Plac Majowy. Oprócz boiska piłkarskiego posiadał on również bieżnię lekkoatletyczną i budynek klubowy. W tamtym czasie, rozwojowi sportu na Ziemi Międzyrzeckiej i powstawaniu tutaj nowych obiektów sportowych (podobnie jak w całych Prusach) sprzyjał fakt organizowania w Berlinie Letnich Igrzysk Olimpijskich.

Po wyzwoleniu miasta - 30 stycznia 1945 - obowiązki zarządzania stadionem, który stał się obiektem miejskim, przejęły władze polskie. 14 października 1945 rozegrano na nim pierwszy w historii "polskiego" Międzyrzecza mecz piłkarski, a zmierzyły się w nim dwie miejscowe drużyny: Sportowy Klub Spółdzielców "Orzeł" Międzyrzecz (najstarszy sportowy klub na Ziemi Międzyrzeckiej) i Milicyjny Klub Sportowy "Błękitni" Międzyrzecz (z czasem rozwiązany). Obiekt ten określano wówczas, jako ''"Boisko sportowe koło wieży ciśnień"''. Od tego czasu, swe spotkania regularnie rozgrywali na nim piłkarze "Orła".

Obiekt był wielokrotnie przebudowywany, modernizowany i remontowany. W 1956 wokół boiska usypano wał ziemny i zbudowano drewniane trybuny. W 1962 utworzono korty tenisowe. W latach 1964 - 1968 wymieniono murawę płyty boiska. W 1994 zmodernizowano trybuny, wymieniając drewniane ławki na plastikowe foteliki (loża honorowa) oraz plastikowe ławki (pozostałe sektory). 10 września 2001 oddano do użytku nowoczesny budynek klubowy (tzw. ''"Arkę"''). W latach 2005 - 2006 zmodernizowano murawę boiska głównego. W najbliższych planach jest również zadaszenie całej trybuny głównej.

Oprócz lokalnych zawodów sportowych na stadionie przeprowadzano również prestiżowe mityngi lekkoatletyczne i finały okręgowych rozgrywek o piłkarski Puchar Polski, a w 1978 stał się on jedną z aren młodzieżowych Mistrzostw Europy w piłce nożnej organizowanych na terenie ówczesnego województwa gorzowskiego (wystąpiła na nim m.in. młodzieżowa reprezentacja Holandii z Marco van Bastenem, Ruudem Gullitem i Frankiem Rijkaardem w składzie).

Rekord frekwencji na tym obiekcie padł 10 września 1985, podczas - rozegranego z okazji jubileuszu 40-lecia istnienia Orła Międzyrzecz - towarzyskiego spotkania pomiędzy gospodarzami a Lechem Poznań, gdy to na trybunach zgromadziło się ok. 4 000 widzów.

W lipcu i sierpniu 2010 przebudowano część dwóch trybun okalających boisko główne (tworząc na jednej z nich sektor dla kibiców gości - tzw. "klatkę") i montując na nich łącznie 566 plastikowych fotelików. Był to kolejny etap modernizacji kompleksu, mający na celu otrzymanie przez MKS Orzeł licencji PZPN na udział w rozgrywkach III ligi. 2 października 2010 - przed meczem ligowym z Lechią Dzierżoniów - uroczyście nadano całemu kompleksowi imię dra Adama Szantruczka (honorowego prezesa MKS Orzeł).

Stan obecny
Od 27 maja 1990 obiekt stanowi własność Gminy Międzyrzecz, która od początku administruje nim poprzez swoje jednostki organizacyjne - najpierw Ośrodek Sportu i Rekreacji (OSiR), potem Międzyrzecki Ośrodek Sportu i Rekreacji (MOSiR), następnie Międzyrzecki Ośrodek Kultury Sportu i Rekreacji (MOKSiR), a od 1 stycznia 2001 Halę Widowiskowo-Sportową (HWS). Od 1 stycznia 2004 obowiązki te wykonuje nowo utworzony zakład budżetowy o nazwie Międzyrzecki Ośrodek Sportu i Wypoczynku (w jego skład - oprócz Stadionu Miejskiego - wchodzą również Hala Widowiskowo-Sportowa w Międzyrzeczu, Ośrodek Wypoczynkowy "Głębokie" i Międzyrzecki Rejon Umocniony).

W skład całego kompleksu wchodzą:
pełnowymiarowa płyta główna boiska piłkarskiego o nawierzchni trawiastej wraz z 6-torową bieżnią lekkoatletyczną o nawierzchni żużlowej, dwiema skoczniami w dal, rzutnią do pchnięcia kulą, rozbiegiem do rzutu oszczepem i do skoku wzwyż i niezadaszonymi trybunami;
pełnowymiarowa płyta boczna boiska piłkarskiego (94 mb x 62 mb) o nawierzchni ze sztucznej trawy wraz ze sztucznym oświetleniem;
zespół trzech kortów tenisowych o nawierzchni ziemnej i niezadaszonymi trybunami wraz ze sztucznym oświetleniem;
boisko uniwersalne o nawierzchni betonowej wraz ze sztucznym oświetleniem (do piłki nożnej 5-osobowej, piłki ręcznej i tenisa ziemnego), zimą zamieniane na sztuczne lodowisko;
rampa rolkarska;
wielofunkcyjny budynek klubowy o powierzchni zabudowy 480 m².

Informacje ogólne o obiekcie
Pełna nazwa: Stadion Miejski w Międzyrzeczu
Adres: ul. Mieczysława Mikuły 1, 66-300 Międzyrzecz
Właściciel: Gmina Międzyrzecz (Urząd Miejski w Międzyrzeczu)
Adres: ul. Rynek 1, 66-300 Międzyrzecz
Administrator: Międzyrzecki Ośrodek Sportu i Wypoczynku w Międzyrzeczu
Adres: Os. Kasztelańskie 8A, 66-300 Międzyrzecz

Zobacz też
MKS Orzeł Międzyrzecz
Międzyrzecz
Gmina Międzyrzecz

Linki zewnętrzne
