Moskwicz G5''' – skonstruowany w 1965 roku samochód wyścigowy, który Moskwicz planował wystawić w zawodach Formuły 1. Nigdy nie wystartował w Formule 1, ale ścigał się w Sowieckiej Formule 1.

Historia
Samochód został zaprojektowany przez Igora Gładilina i Marka Milsztejna w 1965 roku jako rozwinięcie Moskwicza G4. Model różnił się od G4 schematem montażu: skrzynia biegów znajdowała się za tylną osią, natomiast nadwozie z włókna szklanego oparte na kratownicy przestrzennej było przebadane w tunelu aerodynamicznym. Przednie zawieszenie nie różniło się od tego stosowanego w Moskwiczu G4, natomiast tylne zostało skonstruowane na nowo. Moskwicz G5 w przeciwieństwie do poprzednich modeli miał hamulce tarczowe na wszystkich kołach. W samochodzie wykorzystano nową, nieseryjną skrzynię biegów: jej cechą była obecność synchronizatorów na czterech wyższych biegach. Początkowo planowano również zastosować tylny spojler.

Samochód początkowo był przeznaczony do wystawienia w wyścigach Formuły 1, a finansować projekt miał rząd ZSRR. Ośmiocylindrowy silnik GD-1 V8 o pojemności 1,5 litra rozwijał moc maksymalną około 200 KM przy 10&nbsp;000 rpm. W silniku znajdowały się cztery podwójne gaźniki Weber.

W miarę rozwoju samochodu entuzjazm Politbiura zaczął słabnąć i zdecydowano, że Związek Radziecki nie może finansować projektu w takim stopniu, w jakim zakładano. Głównymi przyczynami była rozwinięta infrastruktura czołowych zespołów Formuły 1 oraz obawa przed wynikami radzieckiego zespołu w Formule 1. Wsparcie wkrótce ograniczono do minimum, po czym z powodu braku funduszy zarzucono starty w Formule 1.

Nadwozie z włókna szklanego zastąpiono nadwoziem aluminiowym, a jednostkę GD-1 zastąpiono silnikiem R4 z Moskwicza 412 o pojemności 1478 cm³ i mocy początkowo 93 KM. Taki silnik był już wcześniej stosowany w wariancie modelu G4, oznaczonym G4M. W 1968 roku samochód zaczął ścigać się w Sowieckiej Formule 1. W następnym sezonie w tej serii wystawiono dwa modele G5 z nowymi silnikami, które w porównaniu do poprzednich jednostek miały nie jeden, a dwa wałki rozrządu w głowicy. Silniki te były oznaczone jako 412-2B, jako że nazwa 413 nie została zatwierdzona. Silniki zostały wyposażone w dwa podwójne gaźniki Weber-40DCO, a ich moc wzrosła do 100 KM. Ciągle doskonalono silniki: w 1970 roku poprzez m.in. podniesienie stopnia sprężania czy zwiększenie rozmiarów zaworów ssących moc wzrosła do 112 KM. W tym samym roku zmodyfikowano układ wydechowy i nadwozie. W 1972 roku została zwiększona pojemność silnika, do 1840 cm³.

W 1974 roku oba samochody zostały poddane radykalnej modyfikacji: nadwozia aluminiowe zastąpiono nadwoziami z włókna szklanego, które różniły się znacznie w swojej formie od starych nadwozi aluminiowych. Ulepszone samochody oznaczono jako Moskwicze G5M. W 1975 roku w kilku wyścigach wystawiono samochody z jednostką o pojemności 1703 cm³. Samochody ścigały się w Sowieckiej Formule 1 do 1976 roku.

W 1983 roku oba pojazdy zostały przekazane do znajdującego się przy fabryce muzeum, w którym były wystawione do jego zamknięcia w 2009 roku. Następnie zostały przekazane muzeum, które pokazuje stare samochody.

Trzykrotnie kierowcy Moskwicza G5 zostali mistrzami Sowieckiej Formuły 1: w 1969 roku Wadim Rzechicki, w 1972 – Jurij Terenecki (w wersji G5M), a w 1973 również w wersji G5M – Nikołaj Kazakow.

Dane techniczne






