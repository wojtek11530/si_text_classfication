
Henryk Brzezowski (ur. 22 kwietnia 1879 w Morawskiej Ostrawie, zm. 24 października 1964 w Krakowie) – polski dowódca wojskowy, major CK Armii, pułkownik kawalerii Wojska Polskiego.

Życiorys
W 1900 roku ukończył z odznaczeniem Terezjańską Akademię Wojskową w Wiener Neustadt.
W latach 1900-1903 był oficerem austriackiej kawalerii w 2. Pułku Ułanów Austro-Węgier, później instruktor na różnych kursach i w szkołach jazdy. Absolwent Reitschule i Akademii Sztabu Generalnego w Wiedniu. W 1913 roku został awansowany do stopnia rotmistrza, a w czasie Wielkiej Wojny mianowany dowódcą szwadronu, później dywizjonu jazdy. Za udział w zdobyciu Bukaresztu otrzymał Krzyż Żelazny. W 1918 roku awansował do stopnia majora, a później został komendantem oddziału Wyższej Szkoły Wojennej w Wiedniu.

Od 1919 roku w szeregach Wojska Polskiego. Walczył w wojnie  polsko-bolszewickiej. W lutym 1920 roku stanął na czele 8 Pułk Ułanów, a w sierpniu tego roku objął dowództwo VII Brygady Jazdy. W kwietniu 1921 roku mianowany został dowódcą V Brygady Jazdy, a po reorganizacji przeprowadzonej w 1924 roku - dowódcą 5 Samodzielnej Brygady Kawalerii w Krakowie. W międzyczasie (od 1 grudnia 1924 roku do 20 sierpnia 1925 roku) był słuchaczem II Kursu Centrum Wyższych Studiów Wojskowych w Warszawie.

31 grudnia 1928 roku przeniesiony został w stan spoczynku. W 1934 roku zajmował 31. lokatę na liście starszeństwa oficerów w stanie spoczynku kawalerii. Pozostawał na ewidencji Powiatowej Komendy Uzupełnień Katowice. Był wówczas "przewidziany do użycia w czasie wojny" i posiadał przydział mobilizacyjny do Oficerskiej Kadry Okręgowej Nr V w Krakowie. Mieszkał w Celestynowie, a później w Krakowie, gdzie zmarł. Pochowany na Cmentarzu Salwatorskim.

Awanse
podporucznik
porucznik
rotmistrz – 1913
major – 1918
podpułkownik
pułkownik zweryfikowany ze starszeństwem z 1 czerwca 1919 roku (w 1924 roku zajmował 18. lokatę w korpusie oficerów zawodowych kawalerii)
generała brygady – 11 listopada 1969 roku pośmiertnie przez Prezydenta RP, Augusta Zaleskiego

Ordery i odznaczenia
Krzyż Srebrny Orderu Wojskowego Virtuti Militari (1921)
Krzyż Walecznych – trzykrotnie
Złoty Krzyż Zasługi
Krzyż Żelazny
Krzyż Komandorski Orderu Gwiazdy Rumunii



Bibliografia
Henryk Brzezowski, , Przegląd Kawaleryjski, Nr 1 (99), Warszawa, styczeń 1934, s. 17-38.
Tadeusz Kryska-Karski i Stanisław Żurakowski, Generałowie Polski Niepodległej, Editions Spotkania, Warszawa 1991, wyd. II uzup. i poprawione, s. 81.
Tadeusz Śmigielski, Zarys historii wojennej 8-go Pułku Ułanów ks. Józefa Poniatowskiego, Warszawa 1929.
Rocznik Oficerski 1924'', Ministerstwo Spraw Wojskowych, Oddział V Sztabu Generalnego Wojska Polskiego, Warszawa 1924, s. 83, 557, 597.
Rocznik Oficerski Rezerw 1934'', Biuro Personalne Ministerstwa Spraw Wojskowych, Warszawa 1934, L.dz. 250/mob. 34, s. 335, 941.

Linki zewnętrzne
