Mitrydates, król Pontu (Mitridate, re di Ponto) KV 87 – trzyaktowa opera seria autorstwa Wolfganga Amadeusza Mozarta z librettem Vittorio Amadeo Cigna-Santi według Jeana Racine'a.

Dzieło powstawało między wrześniem a początkiem grudnia 1770 w Bolonii i Mediolanie. Prapremiera odbyła się w Regio Ducal Teatro (przyszła La Scala) w Mediolanie, 26 grudnia 1770. Rękopis opery zaginął.

Mitrydates, król Pontu to pierwsza wielka opera seria Mozarta, napisał ją w wieku 14 lat, w trakcie swojej pierwszej podróży do Italii (1769-1771).

Opera była wystawiana 22 razy. Przedstawienie wraz z baletem trwało ok. 6 godzin.

Osoby
Mitridate (Mitrydates VI Eupator), król Pontu, tenor
Aspasia (Aspazja), jego narzeczona, sopran
Sifare, młodszy syn Mitrydatesa, sopran
Farnace, starszy syn Mitrydatesa, alt
Ismene, księżniczka Partów, sopran
Marzio, rzymski oficer, tenor
Arbate, gubernator miasta Nymphaeum, sopran

Akcja toczy się w starożytności, w królestwie Pontu za panowania Mitrydatesa VI Eupatora. Fabuła jest typowa dla oper z tamtego okresu. Król Mitrydates, oślepiony żądzą władzy wierzy, że zarówno synowie jak i kochanka zdradzają go. Chce wystawić ich na próbę udając własną śmierć. Synowie są zmuszeni do tego by sprzeciwić się ojcu, mimo tego że darzą go miłością. Ostatecznie Mitrydates gotów jest zabić całą trójkę, jednak on sam jest jedyną postacią która ginie. 

Literatura
Tysiąc i jedna opera, Piotr Kamiński, PWM Kraków,2008







