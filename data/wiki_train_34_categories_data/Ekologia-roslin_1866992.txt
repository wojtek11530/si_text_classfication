Grusza Radana ''' – odmiana uprawna (kultywar) gruszy należąca do grupy grusz zachodnich otrzymanych w Czechach. Ta letnia odmiana została wyhodowana przez J. Boumę w Stacji Doświadczalnej w Techobužicach. Jest krzyżówką odmian Dobra Ludwika i Faworytka. Od 1994 roku w czeskim rejestrze odmian. W Polsce odmiana stosunkowo nowa, choć oprócz doświadczeń spotykana już w wielu sadach produkcyjnych. Ze względu na wczesną porę dojrzewania może stanowić konkurencję dla powszechnie uprawianej letniej odmiany Faworytka (Klapsa).

Morfologia
Pokrój: Drzewo początkowo rośnie silnie, później wzrost słabnie. Korona rozłożysta o mocnej konstrukcji, bez tendencji do zagęszczania się, dająca się łatwo formować. Odmiana owocuje na krótkopędach.
Owoce: Średniej wielkości, szerokostożkowate, regularne. Skórka zielonożółta, pokryta w dużej części intensywnym, cynobrowym rumieńcem. Powierzchnia gładka, bez ordzawień. Szypułka długa. Miąższ żółtawy, soczysty, kruchy, aromatyczny, kwaskowato-słodki.

Zastosowanie
Letnia odmiana deserowa. Polecana zarówno do uprawy towarowej jak i amatorskiej. 

Uprawa
Bardzo wcześnie wchodzi w okres owocowania, nawet szczepiona na gruszy kaukaskiej (3–4 rok po posadzeniu) owocuje corocznie, równomiernie i obficie. Kwitnie wcześnie. Wskazane jest przerzedzanie zawiązków, ponieważ zawiązanie owoców bywa bardzo obfite a ponadto wiąże owoce po kilka w kwiatostanie (pęczkami), co powoduje pogorszenie ich jakości.

Podkładka i stanowisko
W uprawach intensywnych najlepiej szczepić ją na pigwie, ale ze względu na niezgodność fizjologiczną zaleca się stosowanie pośredniej. 

Zdrowotność
Na mróz średnio wrażliwa, na parcha dość tolerancyjna, wrażliwa na zarazę ogniową.

Zbiór i przechowywanie
Zbiór owoców najczęściej przypada na koniec pierwszej dekady sierpnia, około tygodnia wcześniej niż Faworytki, owoce po dojrzeniu nie opadają. Dojrzewa nierównomiernie i dlatego zaleca się co najmniej dwukrotny zbiór. Do spożycia nadają się w kilka dni po zbiorze. W chłodni przechowują się do 6–8 tygodni.



Bibliografia
