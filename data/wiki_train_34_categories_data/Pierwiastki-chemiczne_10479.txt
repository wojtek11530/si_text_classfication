



Alotropia – zjawisko występowania, w tym samym stanie skupienia, różnych odmian tego samego pierwiastka chemicznego, różniących się właściwościami fizycznymi i chemicznymi. Odmiany alotropowe pierwiastka mogą różnić się między sobą strukturą krystaliczną lub liczbą atomów w cząsteczce.

Alotropia jest szczególnym przypadkiem polimorfizmu czyli różnopostaciowości substancji.

Chociaż odmiany alotropowe nie są różnymi stanami skupienia materii, przejścia z jednej odmiany alotropowej do drugiej są przemianami fazowymi pierwszego rzędu. Nie zachodzą one jednak w ściśle określonych temperaturach, lecz są zależne od termicznej historii próbek. Powoduje to, że dany pierwiastek może występować w dwóch różnych odmianach alotropowych w tej samej temperaturze.

Pierwiastki i ich odmiany alotropowe
Najbardziej znane pierwiastki tworzące odmiany alotropowe
tlen występujący naturalnie w fazie gazowej w formie cząsteczek dwuatomowych (O2) i trójatomowych – ozonu  (O3); obie odmiany znane są też w stanie ciekłym i stałym; stały tlen występuje w 6 odmianach alotropowych (nie licząc stałego ozonu)
węgiel występujący w formie diamentu, grafitu, fulerenu, grafenu, nanorurek i form poliynowych
fosfor występujący w formie fosforu czerwonego, białego, fioletowego i czarnego
siarka występująca w formie romboidalnej, jednoskośnej i polimerycznej
żelazo o sieci regularnej przestrzennie centrowanej (α i δ) oraz regularnej ściennie centrowanej (γ).


Inne pierwiastki tworzące odmiany alotropowe
arsen
antymon
cyna
mangan
selen
uran

Zobacz też

właściwości fizyczne i chemiczne minerałów
parageneza
paramorfoza
izomorfizm (krystalografia)
pseudomorfoza




