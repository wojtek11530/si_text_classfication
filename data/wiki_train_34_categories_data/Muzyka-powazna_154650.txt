Martha Argerich (ur. 5 czerwca 1941 w Buenos Aires) – argentyńska pianistka.

Biografia
Dzieciństwo spędziła w Buenos Aires. W wieku trzech lat rozpoczęła naukę gry na fortepianie. Mając 8 lat dała swój pierwszy koncert grając I Koncert fortepianowy C-dur op. 15 Ludwiga van Beethovena. Rok później wykonywała XX Koncert fortepianowy d-moll KV 466 Wolfganga Amadeusza Mozarta oraz Suity francuskie BWV 812-817 Jana Sebastiana Bacha. 

W roku 1955 przeniosła się do Europy. Szkoliła się w Wiedniu, u Friedricha Guldy oraz u Madeleine Lipatti i Nikity Magaloffa w Genewie. Międzynarodową karierę rozpoczęła w 1957 roku zdobywając pierwsze nagrody w konkursach fortepianowych w Bolzano (Międzynarodowy Konkurs Pianistyczny im. Ferruccio Busoniego) i w Genewie (Międzynarodowy Konkurs Muzyczny w Genewie), lecz przerwała ją na 4 lata i kształciła się dalej u Stefana Askenasego. 

W roku 1965 wygrała VII Międzynarodowy Konkurs Pianistyczny im. Fryderyka Chopina w Warszawie oraz zdobyła nagrodę Polskiego Radia za najlepsze wykonanie mazurków. Rok później debiutowała w Stanach Zjednoczonych w nowojorskim Lincoln Center oraz nagrała swoją pierwszą płytę, wykonując utwory Chopina, Brahmsa, Ravela, Prokofjewa i Liszta.

Wywołała skandal w 1980 roku, gdy opuściła jury X Międzynarodowego Konkursu Pianistycznego im. Fryderyka Chopina, po tym jak wyeliminowano Ivo Pogorelicia z półfinałów konkursu. W 1978 roku dała swój ostatni recital solo. Od tego czasu wykonuje przede wszystkim muzykę kameralną i koncerty.

Uznanie zdobyła głównie dzięki nagraniom muzyki Chopina, Prokofjewa, Ravela, Rachmaninowa i Liszta. Nagrywa dla wielu wytwórni płytowych, przede wszystkim zaś dla Deutsche Grammophon. W nagraniach towarzyszyli jej m.in.: Claudio Abbado, Charles Dutoit, Nelson Freire, Gidon Kremer, Mścisław Rostropowicz, Mischa Maisky.

Życie prywatne
Trzykrotnie zamężna. Pierwszym mężem był kompozytor i dyrygent Robert Chen, z którym ma córkę Lydę, altowiolistkę. W latach 1969-73 Argerich była zamężna z dyrygentem Charles'em Dutoit, owocem tego związku jest córka Anne-Catherine. Martha Argerich w dalszym ciągu nagrywa i występuje wraz z Dutoit. Jej trzecim mężem był pianista Stephen Kovacevich, z którym ma córkę Stephanie.



Linki zewnętrzne
. [dostęp 9 lipca 2011].
