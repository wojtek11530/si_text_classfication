

'''21 Batalion Czołgów Lekkich – pododdział pancerny Wojska Polskiego II RP.

Zmobilizowany 3 września przez 12 Batalion Pancerny w Łucku jako oddział dyspozycyjny Naczelnego Dowództwa. Został wyposażony w sprowadzone do Polski 20 lipca 1939 roku czołgi Renault R-35.

Działania wojenne
Będąc w dyspozycji Naczelnego Wodza (NW) nie brał udziału w pierwszej fazie walk. W sztabie NW zadecydowano o wzmocnieniu Armii Małopolska 21 batalionem. 14 września batalion wykonał przemarsz z Kiwerc do Dubna, gdzie załadowano go na pociąg. Z powodu zniszczenia linii kolejowej batalion dotarł tylko do stacji Radziwiłłów. Stamtąd, po wielokrotnej zmianie przydziałów, skierowany został 15 września, rozkazem Naczelnego Dowództwa do obrony tzw. rumuńskiego przedmościa.

16 września  dowódca plutonu  czołgów zapasowych por. Marian Fijałkowski otrzymał rozkaz maszerowania razem z kompanią techniczno-gospodarczą. Z uwagi na to że w kolumnie maszerowały stare i wysłużone "Berliety", kompania pozostawała w tyle.

17 września z polecenia gen. dyw. Władysława Sikorskiego, pluton por. Fijałkowskiego wzmocnił swymi czołgami obronę mostów ''(drogowego i kolejowego)'' na Dniestrze w Niżniowie zabezpieczanych przed Rosjanami przez kompanię piechoty Obrony Narodowej ze Stanisławowa.

Batalion przybył do nakazanego rejonu 17 września. O godz. 3.00 przejechano przez Stanisławów i w godzinę później zorganizował biwak w lesie Klubowce na trasie Tyśmienica — Niżniów. O 11.30 dowódca batalionu, mjr Jerzy Łucki, dowiedział się o sowieckiej agresji na Polskę. Kilka godzin później, na rozkaz Naczelnego Dowództwa, oddział wyruszył w drogę do granicy polsko-rumuńskiej. Batalion granicę przekroczył w Kutach 18 września o godzinie 15.00 (mając na stanie 34 czołgi).

20 września, już w Rumunii, czołgi zapasowe dołączyły do sił głównych batalionu.

2 czołgi z batalionu do 21 września osłaniały granicę z Rumunią w Kutach. Żaden z czołgów batalionu w Wojnie Obronnej 1939 nie oddał ani jednego strzału.

Obsada personalna batalionu
dowódca — mjr Jerzy Łucki
zastępca — kpt. Jan Okolski
adiutant — por. Tadeusz Kraczkiewicz
dowódca 1 kompanii — kpt. Józef Wasilewski
dowódca 1 plutonu — por. Mieczysław Panieczko
dowódca 2 plutonu — ppor. Bogusław Grudziński
dowódca 3 plutonu - ppor. Tomasz Kostuch
dowódca 4 plutonu — sierż. pchor. Wiktor Słabczyński
dowódca 2 kompanii — por. Marian Kochanowski
dowódca 1 plutonu — por. rez. Józef Kostylek
dowódca 2 plutonu — sierż. pchor. Stanisław Janiszewski
dowódca 3 plutonu — ppor. rez. Wacław Kowalski
dowódca 4 plutonu - ppor rez. Janusz Kaliszewski
dowódca 3 kompanii — kpt. Ryszard Orliński
dowódca 1 plutonu - por. Leszek Szczepański
dowódca 2 plutonu — sierż. pchor. Eugeniusz Hauck
dowódca 3 plutonu — sierż. pchor. Adam Ostromęcki
dowódca 4 plutonu — ppor. rez. Stanisław Kleniewski
dowódca kompanii techniczno - gospodarczej — kpt. Jan Żurek
dowódca plutonu technicznego — por. Marian Fijałkowski
dowódca plutonu gospodarczego — ppor. rez. Eugeniusz Karniol



Bibliografia
