


Samochód ciężarowy – pojazd samochodowy przeznaczony konstrukcyjnie do przewozu ładunków. Określenie to obejmuje również samochód ciężarowo-osobowy, przeznaczony konstrukcyjnie do przewozu ładunków i osób w liczbie od 4 do 9 (łącznie z kierowcą).

Są to pojazdy kategorii N, która dzieli się na 3 podkategorie:
Kategoria N1: Pojazdy kategorii N o masie maksymalnej nieprzekraczającej 3,5 tony.
Kategoria N2: Pojazdy kategorii N o masie maksymalnej przekraczającej 3,5 tony, ale nieprzekraczającej 12 ton.
Kategoria N3: Pojazdy kategorii N o masie maksymalnej przekraczającej 12 ton.

Kategoria pojazdu ustalana jest w procesie homologacji typu pojazdu albo dopuszczenia jednostkowego. Kategoria pojazdu podana jest w dowodzie rejestracyjnym pojazdu pod literą „J”.

Samochód ciężarowy może prowadzić osoba posiadająca prawo jazdy kategorii C (w przypadku lekkich samochodów ciężarowych o dopuszczalnej masie całkowitej od 3,5 do 7,5 tony wystarczy kategoria C1). W przypadku kierowania zespołem pojazdów (samochód ciężarowy wraz z przyczepą lub naczepą) wymagane jest również posiadanie prawa jazdy kategorii E.

Istnieje także definicja podatkowa, która określa zasady uznania samochodu osobowego za ciężarowy dla firm chcących odliczyć podatek VAT od ceny zakupu. Określa ją „Ustawa o podatku od towarów i usług”.

W Ameryce Północnej (USA i Kanada), samochód ciężarowy to pojazd o masie dopuszczalnej całkowitej powyżej 26000 funtów, czyli około 11700&nbsp;kg. Można go prowadzić po uzyskaniu prawa jazdy zwanego z ang.: Commercial Driver License.

Podział samochodów ciężarowych
ciągnik siodłowy – przystosowany do ciągnięcia naczep i przyczep albo wielu naczep połączonych ze sobą (w Polsce dopuszczone prawnie jest jedynie ciągnięcie naczepy)
ciężarowy skrzyniowy
przeznaczony do przewozu towarów i ciągnięcia przyczepy
przeznaczony do przewozu ludzi (na przykład: skrzyniowe samochody ciężarowe do przewozu żołnierzy)
z nadwoziem rodzaju furgon
ciężarowy do zabudowy
ciężarowy specjalny

Największy samochód ciężarowy
Największym samochodem ciężarowym na świecie jest BelAZ 75710. Ma 20,6 m długości, 9,87 m szerokości i 8,17 m wysokości oraz 450 ton ładowności. Wyposażony w dwa silniki Diesla 16V o pojemności 65 l każdy (łączna moc 4 664 KM i moment obrotowy o wartości 18 626 Nm). 

Wybrani producenci
BiełAZ
DAF
FAW
Freightliner (USA)
Iveco
Kenworth (USA)
KrAZ
MAN
Mercedes-Benz
Peterbilt (USA)
Renault
Scania
Mack (USA)
Tatra
Volvo
Western Star (USA)
Star (Polska)







