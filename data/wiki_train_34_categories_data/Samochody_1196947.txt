MAN Bus Sp. z o.o.''' – spółka należąca do koncernu MAN, specjalizująca się w produkcji autobusów miejskich. Posiada dwa zakłady produkcyjne: finalny w Sadach w gminie Tarnowo Podgórne koło Poznania, oraz zakład produkujący szkielety stalowe autobusów, podwozia autobusowe i podzespoły do nich w Starachowicach. W tej ostatniej fabryce produkowano również ciężarówki. W latach 2003-2009 firma nosiła nazwę MAN STAR Trucks & Busses Sp. z o.o.'''.

Historia firmy


Decyzja o budowie zakładu produkcji autobusów w Sadach zapadła w 1996 roku. Dwa lata później, 7 kwietnia 1998 r. nastąpiło oficjalne otwarcie fabryki. Przed uruchomieniem produkcji w Sadach realizowano montaż ciężarówek i autobusów w wynajętej hali zakładów im. H. Cegielskiego. W ten sposób koncern omijał ograniczenia celne. W początkowym okresie w Sadach montowano również samochody ciężarowe MAN. W dniu 21 stycznia 1999 r. powstał 100 autobus. W tym samym roku MAN przejął część firmy Star. Firma ta została przekształcona w STAR Trucks Sp. z o.o. W 2000 roku po powstaniu grupy Neoman, obejmującej część autobusową MAN AG i Neoplana, podjęto decyzję o utworzeniu w Polsce centrum produkcji korpusów autobusów miejskich tej grupy. W tym celu w kwietniu 2002 roku odłączono zakład w Sadach od części handlowej, powstała firma „MAN Bus Polska Sp. z o.o.”. W dniu 1 sierpnia 2003 roku doszło do połączenia firm „MAN STAR Trucks Sp. z o.o.” oraz „MAN Bus Polska”. W ten sposób powstała firma MAN STAR Trucks & Busses Sp. z o.o.''' z siedzibą w Sadach k. Poznania. W tym samym roku w Starachowicach uruchomiono produkcję szkieletów nadwozi i komponentów autobusowych. Powstają tam również szkielety autobusów dla zakładów „Neoman” w Salzgitter oraz wiązki kablowe dla potrzeb innych zakładów grupy „Neoman” i MAN Nutzfahrzeuge A.G.. W sierpniu 2003 r. został wyprodukowany i przekazany klientowi 1000 autobus. W 2004 r. oba zakłady firmy otrzymały certyfikaty ISO 9001-2000. W 2006 w zakładzie w Sadach został wyprodukowany pierwszy autobus miejski z silnikiem napędzanym CNG.

Od 2003 roku „MAN STAR Trucks & Busses” jest największym producentem i eksporterem autobusów w Polsce. Produkuje jedynie autobusy miejskie.

Po przejęciu przez MAN AG przez kilka lat dawna fabryka Star w Starachowicach produkowała ciężarówki. Najpierw własnej konstrukcji, potem modele z dużym udziałem części koncernu MAN, takich jak kabiny kierowcy i silniki. Ze względu na stosunkowo niewielką produkcję i sprzedaż, sięgającą w końcowym okresie kilkaset sztuk, w 2004 roku przeniesiono ją do zakładów MAN w Austrii w Grazu (były Steyr). W Starachowicach pozostała jedynie niewielka produkcja ciężarówek dla wojska, która zakończona została w 2006 roku. 

9 stycznia 2009 roku nastąpiła zmiana nazwy spółki z „MAN Star Trucks & Busses Sp. z o.o.” na MAN Bus Sp. z o.o.'''.

Jesienią 2007 roku prawdopodobnie w tej fabryce uruchomiono produkcję największego autobusu miejskiego MAN Lion's City GXL, o długości 20,45 m. Pierwszym dużym odbiorcą jest Sankt Gallen w Szwajcarii. Wszystkie autobusy dla tego miasta będą wyposażone w poziomy silnik MAN D20 Common Rail spełniający wymogi normy Euro 5 i jeszcze ostrzejszej normy EEV. 

W ramach restrukturyzacji produkcji autobusów w grupie „Neoman” w Sadach w latach 2008-2009 produkowane były autobusy Neoplan Centroliner N4516 (typ 486). Najwięcej tych pojazdów powstało w 2008 roku w związku z dostawami do Dubaju.

Od 29 sierpnia 2011 roku w fabryce w Starachowicach produkowane są szkielety konstrukcji nadwozia autobusów turystycznych Neoplan Cityliner i Skyliner oraz piętrowego autobusu miejskiego MAN Lion's City DD.

Zdolność produkcyjna szkieletów autobusowych wynosi do 2 400 szt./r., zaś gotowych autobusów – 1 400 szt./r. Produkcja stopniowo rosła: 2001 - 247 szt., 2002 - 239 szt., 2003 - 438 szt., 2004 - 583 szt., 2005 - 624 szt., 2006 - 890 szt., 2007 - 956 szt., 2008 – 1353 szt., 2009 - 1532 szt., 2010 - 1267 sztuk. Poza gotowymi autobusami co roku powstaje kilkaset sztuk szkieletów autobusów z przeznaczeniem na eksport. Ich produkcja dla zakładów w Niemczech oraz Turcji stopniowo malała: 2005 – 456 szt., 2006 – 381 szt., 2007 – 281 szt., 2008 – 117 sztuk. Firma produkuje również kompletne podwozia przeznaczone na eksport. W 2008 roku wyprodukowano 858 szt., 2009 - około 300 szt., 2010 - ponad 600 sztuk. Eksport gotowych autobusów stopniowo rośnie: 2001 - 119 szt., 2002 - 132 szt., 2003 - 368 szt., 2004 - 550 szt., 2005 - 548 szt., 2006 - 777 szt., 2007 - 907 szt., 2008 – 1347 szt., 2009 - 1504 szt., 2010 - 1169 sztuk.

Oba zakłady firmy zatrudniają obecnie ponad 3,5 tys. pracowników.

Aktualna oferta
MAN Lion's City
MAN Lion's City G
MAN Lion's City GL
MAN Lion's City GXL
MAN Lion's City LL
MAN Lion's City M

Modele historyczne
MAN NG 312
MAN NG 313
Neoplan Centroliner N4516



Zobacz też
MAN AG
Neoplan
Fabryka Samochodów Ciężarowych "Star"

Linki zewnętrzne
