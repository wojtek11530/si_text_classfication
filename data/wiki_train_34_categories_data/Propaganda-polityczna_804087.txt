Wiera Ignatjewna Muchina (ros. Вера Игнатьевна Мухина, ur. 1 lipca 1889 w Rydze, zm. 6 października 1953 w Moskwie) – rzeźbiarka radziecka.

Urodziła się w Rydze w bogatej kupieckiej rodzinie. Później przeniosła się do Moskwy, gdzie studiowała w różnych prywatnych szkołach. W 1912 wyjechała do Paryża. Studiowała w Académie de la Grande Chaumière m. in. u Antoine Bourdelle. Następnie wyjechała do Włoch, gdzie studiowała sztukę i rzeźbę okresu Renesansu. W 1918 poślubiła Aleksego Zamkowa, chirurga wojskowego.

Jej najsłynniejszym dziełem jest monumentalny, 24-metrowy i 75-tonowy pomnik ze stali nierdzewnej ‘’Robotnik i kołchoźnica’’, który wieńczył zaprojektowany przez Borysa Jofana radziecki pawilon na Wystawie Światowej w Paryżu w 1937 roku. W roku 1939 pomnik został ustawiony w Moskwie przed wejściem na tereny wystawowe. W 1947 studio filmowe Mosfilm przyjęło go za swój symbol. 











