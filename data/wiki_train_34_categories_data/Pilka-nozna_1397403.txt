Melbourne Victory FC – australijski, profesjonalny klub piłkarski z siedzibą w Melbourne, założony w 2004 roku. Zespół występuje obecnie w A-League i jest dwukrotnym mistrzem Australii w piłce nożnej (2007, 2009). W roku 2008 została utworzona sekcja młodzieżowa i kobieca klubu.

Historia
W okresie od 1977 do 2004 roku najwyższym poziomem rozgrywek krajowych w Australii była liga National Soccer League (NSL). Liga NSL w ostatnim okresie istnienia przechodziła problemy związane z kwestiami finansowymi i organizacyjnymi, co przyczyniło się do likwidacji tych rozgrywek. Opublikowany w 2003 roku Report of the Independent Soccer Review Committee (pol. Raport Niezależnej Piłkarskiej Komisji Lustracyjnej, określany również jako Raport Crawforda) przyczynił się do powstania nowej krajowej ligi A-League, która jest rozgrywana od 2005 roku. W czerwcu 2004 roku do Football Federation Australia (FFA) wpłynęło 20 wniosków o przyznanie licencji na grę w A-League. Trzy spośród złożonych ofert pochodziło z Melbourne. Przez okres trzech kolejnych miesięcy każda z otrzymanych ofert była analizowana. Ostatecznie, 1 listopada 2004 roku, pozytywnie rozpatrzono osiem ofert, wpośród których została zaakceptowana oferta klubu Melbourne Victory FC). FFA wydała wyłączną licencje na występowanie w A-League klubowi Melbourne Victory, co powodowało jednocześnie, że przez okres 5 lat niemożliwe było przystąpienie do rozgrywek innych zespołów z Melbourne (w 2010 roku do ligi dołączył zespół Melbourne Heart FC).

Pierwszym szkoleniowcem w historii klubu został Australijczyk szkockiego pochodzenia Ernie Merrick, który prowadził zespół Melbourne Victory w latach 2005–2011. Melbourne Victory zainaugurowało rozgrywki w A-League w dniu 28 sierpnia 2005 roku w wyjazdowym, zremisowanym spotkaniu z Sydney FC 1:1. Za kadencji Ernie Merrick, w sezonie 2006/2007, zespół zwyciężał zarówno w sezonie zasadniczym, jak i w finale rozgrywek Grand Final. W finale Melbourne Victory pokonał drużynę Adelaide United 6:0, zdobywając tym sam pierwszy tytuł mistrzowski kraju. W sezonie 2008/2009 zespół Melbourne Victory, jako pierwsza australijska drużyna, sięgnął po potrójną koronę. Pierwszym trofeum w tym sezonie było zdobycie pucharu Pre-Season Challenge Cup. W finale Melbourne Victory okazało się lepsze od drużyny Wellington Phoenix – mecz zakończył się remisem 0:0, a w konkursie rzutów karnych wygrała ekipa Melbourne 8:7. Ponadto, w tym sezonie zespół zwyciężył w sezonie zasadniczym oraz zdobył drugi tytuł mistrza Australii. W finale zespół zwyciężył ponownie z drużyną Adelaide United w stosunku 1:0. W kolejnym sezonie 2009/2010 Melbourne Victory ponownie udało się awansować do finału Grand Final. Tym razem lepszy w finale okazał się jednak zespół Sydney FC – spotkanie zakończyło się remisem 1:1, a w konkursie rzutów karnych zwyciężyła drużyna Sydney FC 4:2. 

12 marca 2011 roku Ernie Merrick za porozumieniem stron rozwiązał kontrakt z klubem. Wpływ na to miały słabe wyników osiągnięte w sezonie 2010/2011 oraz w fazie grupowej Azjatyckiej Ligi Mistrzów 2011. W ciągu kolejnego sezonu (2011-2012) w klubie pracowało trzech różnych szkoleniowców.  

Obecnym szkoleniowcem drużyny Melbourne Victory jest Australijczyk Kevin Muscat.

Melbourne Victory w poszczególnych sezonach


Legenda:
 zdobycie mistrzostwa ligi.
 finał rozgrywek.

Sekcja młodzieżowa i kobieca
Sekcja młodzieżowa klubu Melbourne Victory została założona w 2008 roku, gdy po raz pierwszy zorganizowano rozgrywki juniorskiej ligi A-League National Youth League. Największym dotychczasowym sukcesem sekcji młodzieżowej jest zdobycie tytułu mistrzowskiego Australii w roku 2013. Juniorzy Melbourne Victory rozgrywają swoje spotkania na stadionie SS Anderson Reserve.

Sekcja kobiet, podobnie jak sekcja młodzieżowa, została utworzona w 2008 roku i występuje w lidze W-League. Zespół kobiecy nazywany jest Melbourne Victory Womens FC. W sezonie 2012/2013 drużyna zajęła 3. miejsca i awansowała do Grand Final serii finałowej rozgrywek. W finale lepsza okazała się drużyna Sydney FC Women, która wygrała 3:1. Drużyna Melbourne Victory Womens FC pierwszy, tytuł mistrzowski kraju zdobyła w sezonie 2013/2014 wygrywając w Grand Final z Brisbane Roar Women 2:0.

Sukcesy
Seniorzy
Mistrz Australii (2): 2007, 2009;
Finalista Grand Final (1): 2010; 
Zwycięzca sezonu zasadniczego (2): 2007, 2009;
Zwycięzca pucharu Pre-Season Challenge Cup (1): 2009.
Juniorzy
Mistrz Australii w rozgrywkach młodzieżowych (1): 2013.
Sekcja kobiet
Mistrz Australii (1): 2014;
Finalista Grand Final (1): 2013.

Trenerzy



Rywalizacje
Derby Melbourne
Derby Melbourne – lokalne derby rozgrywane pomiędzy dwoma zespołami z stolicy stanu Wiktoria: Melbourne Victory i Melbourne City FC. Do pierwszego spotkania między obiema drużynami doszło 8 października 2010 roku i zakończyło się zwycięstwem Melbourne City 2:1 (wówczas obowiązywała nazwa Melbourne Heart). Ponadto obie ekipy rozgrywają swoje spotkanie na jednym obiekcie Melbourne Rectangular Stadium, który możne pomieścić 31 500 widzów. 

Bilans pojedynków Melbourne Victory FC - Melbourne City FC


Źródło: 

The Big Blue === 

The Big Blue, określane również jako The City Derby, są największymi w australijskiej piłce klubowej derbami. Rozgrywane są pomiędzy Melbourne Victory a Sydney FC. Do pierwszego spotkania między obiema drużynami doszło 28 sierpnia 2005 roku i zakończyło się remisem 1:1. Ponadto, drużyny w 2010 roku spotkały się w finale rozgrywek krajowych. W finale drużyna Sydney FC pokonała po rzutach karnych zespół Melbourne Victory i zdobyła tytuł mistrza kraju.

Nazwa derbów ma swoje korzenie w australijskim wariancie języka angielskiego, w którym wyraz blue (pl. niebieski) oznacza walkę (ang. figh) lub konfrontację (ang. confrontation). Wynika to również z faktu, że obie drużyny grają w strojach o rożnym odcieniu koloru niebieskiego.

Bilans pojedynków Melbourne Victory FC - Sydney FC


Źródło: 

The Cross Border Rivalry
The Cross Border Rivalry – określenie meczów rozgrywanych pomiędzy Melbourne Victory i Adelaide United. Pierwsze spotkanie zostało rozegrane 7 maja 2005 roku w ramach kwalifikacji do rozgrywek Oceania Club Championship. Spotkanie zakończyło się remisem 0:0, a w rzutach karnych zwyciężył zespół Adelaide United. Drużyny dwukrotnie spotykały się finale rozgrywek krajowych w latach: 2007 oraz 2009 – oba spotkania zakończyły się wygraną Melbourne Victory i zdobyciem dwóch tytułów mistrzowskich kraju.   

Bilans pojedynków Melbourne Victory FC - Adelaide United


Źródło: 

Stadiony



Melbourne Victory w pierwszym sezonie występów w A-League (2005-2006) rozgrywał swoje spotkania domowe na stadionie Olympic Park Stadium, który został wybudowany na letnie igrzyska olimpijskie w 1956 roku. Średnia liczba widzów w pierwszym sezonie na Olympic Park wyniosła 14 167. Najwyższą frekwencję zanotowano w trakcie 8. kolejki sezonu zasadniczego, w spotkaniu przeciwko Sydney FC i wyniosła ona 18 206 widzów.

W sezonie 2006-2007 Melbourne Victory również rozegrał pierwsze spotkanie na Olympic Park. W 2. kolejce, w spotkaniu przeciwko Sydney FC, Melbourne Victory jako gospodarz zagrało na stadionie Docklands. Spotkanie obejrzało 39 730 widzów. W rezultacie klub postanowił przenieść wszystkie swoje spotkania na stadion Docklands. Jedynie spotkania przeciwko Adelaide United (1. kolejka), Central Coast Mariners (4. kolejka) i New Zealand Knights FC (17. kolejka) odbyły się na Olympic Park. Decyzja ta przyczyniła się do wzrostu frekwencji, średnia w sezonie zasadniczym 2006-2007 wyniosła 27 728 widzów.

Jednocześnie, przed sezonem 2006-2007, pojawiła się informacja, że klub planował przenieść się na nowo budowany stadion Melbourne Rectangular Stadium, położony w kompleksie sportowym Melbourne Sports and Entertainment Precinct. Pierwotna pojemność stadionu miała wynieść 20 000 miejsc i miał zostać ukończony w 2009 roku. Plany budowy stadionu zostały zmienione po tym, jak Melbourne Victory odmówiło gry na stadionie o tak małej pojemności. W dniu 23 maja 2007 roku klub, jako współdzierżawca nowego stadionu, ogłosił, że pojemność budowanego obiektu wyniesie 30 500 miejsc z możliwością rozbudowy do 50 000 miejsc.

Od sezonu 2010-2011 Melbourne Victory rozgrywa spotkania w roli gospodarza na Melbourne Rectangular Stadium oraz pojedyncze spotkania (np. przeciwko Sydney FC lub Melbourne Heart FC), które mogą przyciągnąć większą frekwencję, rozgrywane na Stadionie Docklands.

Rekordy
Najwyższa wygrana: 
Melbourne Victory 6:0 Adelaide United (Grand Final, 18 lutego 2007);
Najwyższe porażki: 
Brisbane Roar 5:0 Melbourne Victory (13 października 2012);
Wellington Phoenix 5:0 Melbourne Victory (18 stycznia 2014);
Melbourne Victory 0:5 Sydney FC (26 stycznia 2014);
Najwięcej zwycięstw z rzędu: 
8 (od 4 lutego 2006 do 8 października 2006);
Najwyższa frekwencja: 
55 436 widzów (Grand Final, 18 lutego 2007, przeciwko Adelaide United);
Najwyższa frekwencja w sezonie zasadniczym: 
50 333 widzów (16. kolejka, 8 grudnia 2006, przeciwko Sydney FC);
Najwyższa średnia frekwencja w sezonie zasadniczym:
27 728 widzów (sezon 2006-2007).










