


'''6 Dywizja Pancerna (niem. ''6. Panzer-Division) – niemiecka dywizja pancerna z okresu II wojny światowej.

Historia
Została sformowana zgodnie z rozkazem z dnia 18 października 1939 roku po przeformowaniu 1 Dywizji Lekkiej.

W grudniu 1939 roku weszła w skład Grupy Armii B i została przeniesiona do Nadrenii, gdzie do czerwca 1940 roku znajdowała się w odwodzie. W czerwcu 1940 roku weszła w skład Grupy Pancernej Guderiana i wzięła udział w walkach we Flandrii oraz w północnej Francji. Po zakończeniu walk we Francji przeniesiona do Prus Wschodnich.

W maju 1941 roku weszła w skład 4 Grupy Pancernej Grupy Armii Północ. Wzięła udział w ataku na ZSRR atakując na kierunku północnym w kierunku Leningradu. W październiku 1941 roku przeniesiona do Grupy Armii Środek (początkowo w składzie 4 Grupy Pancernej, a następnie 9 Armii), walczy na kierunku moskiewskim. W trakcie kontrofensywy radzieckiej w grudniu 1941 roku walczy początkowo pod Moskwą, a następnie cofa się w kierunku Rżewa. W czasie tych walk ponosi ciężkie straty w ludziach i sprzęcie i przestaje być zdolna do walki. 

W maju 1942 roku zostaje wycofana z frontu i skierowana do Francji, gdzie zostaje uzupełniona. We Francji przebywa do grudnia 1942 roku, kiedy to ponownie zostaje skierowana na front wschodni, gdzie wchodzi w skład nowo utworzonej Grupy Armii „Don” w składzie 4 Armii Pancernej. Bierze udział w próbie odblokowania 6 Armii otoczonej w Stalingradzie. Następnie bierze udział w walkach w rejonie Charkowa. 

W lipcu 1943 roku wzięła udział w operacji „Cytadela”, walcząc w rejonie Biełgorodu w składzie 4 Armii Pancernej Grupy Armii Południe. Następnie cofa się w walkach, walcząc nad Dnieprem i południu Ukrainy. W lipcu 1944 roku zostaje wycofana do rezerwy i przerzucona początkowo do Polski, aby w październiku 1944 roku obsadzić linię rzeki Narwi, której broni do stycznia 1945 roku. 

W styczniu 1945 roku jeszcze przed rozpoczęciem ofensywy styczniowej zostaje przerzucona na Węgry, gdzie bierze udział w obronie Budapesztu. Następnie wycofuje się do Austrii, a potem do Czechosłowacji. Kapituluje w maju 1945 roku w rejonie Brna przed wojskami radzieckimi.

Dowódcy
gen. mjr Werner Kempf (1939 – 1941)
gen. por. Franz Landgraf (1941 – 1942)
gen. por. Erhard Raus (1942 – 1943)
gen. por. Walther von Hünersdorff (1943)
gen. mjr Wilhelm Crisolli (1943)
gen. por. Rudolf Freiherr von Waldenfels (1943 – 1945)

Skład
1940
11 pułk pancerny (Panzer-Regiment 11'')
65 batalion pancerny (Panzer-Abteilung 65'')
6 Brygada Strzelców (Schützen-Brigade 6'')
4 pułk strzelców (Schützen-Regiment 4'')
6 batalion motocyklowy (Kradschützen-Bataillon 6'')
76 pułk artylerii (Artillerie-Regiment 76'')
57 batalion rozpoznawczy (Aufklärungs-Abteilung 57'')
41 batalion przeciwpancerny (Panzerjäger-Abteilung 41'')
57 batalion pionierów (Pionier-Bataillon 57'')
82 batalion łączności (Nachrichten-Abteilung 82'')

1943
11 pułk pancerny (Panzer-Regiment 11'')
4 pułk grenadierów pancernych (Panzergrenadier-Regiment 4'')
114 pułk grenadierów pancernych (Panzergrenadier-Regiment 114'')
76 pułk artylerii pancernej (Panzer-Artillerie-Regiment 76'')
6 pancerny batalion rozpoznawczy (Panzer-Aufklärungs-Abteilung 6'')
298 dywizjon artylerii przeciwlotniczej (Heeres-Flak-Artillerie-Abteilung 298'')
41 dywizjon niszczycieli czołgów (Panzerjäger-Abteilung 41'')
57 pancerny batalion pionierów (Panzer-Pionier-Bataillon 57'')
82 pancerny batalion łączności (Panzer-Nachrichten-Abteilung 82'')

Bibliografia
„6. Panzerdivision“ in Veit Scherzer (Hrsg.): Deutsche Truppen im Zweiten Weltkrieg, Band 3, Scherzers Militaer-Verl., Ranis/Jena 2008, ISBN 978-3-938845-13-4; S. 309-338.
Samuel W. Mitcham: German Order of Battle.Panzer, Panzer Grenadier, and Waffen SS Divisions in World War II, Stackpole Books, 2007, ISBN 978-0-8117-3438-7.
Georg Tessin: Verbände und Truppen der Deutschen Wehrmacht und Waffen-SS im Zweiten Weltkrieg 1939–1945''. Band 3: Die Landstreitkräfte 6–14. 2 Auflage. Biblio-Verlag, Bissendorf 1974, ISBN 3-7648-0942-6.




