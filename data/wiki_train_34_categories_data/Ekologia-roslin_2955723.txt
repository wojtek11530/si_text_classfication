Łęg jesionowo-wiązowy Ficario-Ulmetum minoris (dawniej campestris) (Knap 1942 em. J.Mat. 1976) – zespół leśny, będący typowym przykładem niżowego lasu łęgowego, należącego do związku Alno-Ulmion.

Występowanie
Zasięg występowania zespołu obejmuje większość obszaru Polski - obszary niżowe i wyżynne, jednak rzeczywisty areał jest bardzo niewielki (patrz Zagrożenia i ochrona) i nierównomierny. 

Charakterystyka
Łęg jesionowo-wiązowy jest wilgotnym lasem, związanym z bardzo żyznymi, wodnymi siedliskami, którego istnienie i struktura uwarunkowane są przede wszystkim stosunkami wodnymi i rodzajem podłoża. Tak jak wszystkie łęgi, charakteryzuje się wysokim bogactwem gatunkowym. 

W naturalnych fitocenozach w złożonym, rozbudowanym strukturalnie drzewostanie dominuje wiąz pospolity i jesion wyniosły, a towarzyszą mu dąb szypułkowy, wiąz górski, grab, lipa drobnolistna, klon zwyczajny, klon polny i jabłoń. Warstwa krzewów jest silnie rozbudowana, dominuje czeremcha z domieszką bzu czarnego, trzmieliny zwyczajnej, derenia świdwy i porzeczki czerwonej.
Bogata i zróżnicowana warstwa runa wykazuje wyraźną zmienność sezonową. Specyficzny aspekt wczesnowiosenny to geofity, pokrywające ziemię kobiercem, gdzie największy udział ma ziarnopłon wiosenny, a także złoć żółta i zawilce: żółty i gajowy.
W aspekcie letnim runo tworzą liczne byliny, typowe dla wilgotnych lasów liściastych, takie jak czyściec leśny, czartawa pospolita, niecierpek pospolity czy kostrzewa olbrzymia. 

Występuje wyraźna zmienność siedliskowa, co skutkuje rozróżnieniem na 2 podzespoły:

Ficario-Ulmetum typicum - typowy, występujący głównie w dolinach wielkich rzek niżowych. Główny czynnik ekologiczny stanowią okresowe zalewy, a glebą charakterystyczną jest drobnoziarnista mada rzeczna. 
Wyróżnia się (słabo) udziałem klonu polnego Acer campestre. 

Ficario-Ulmetum chrysosplenietosum (lub asaretosum) - łęgi występujące poza dolinami, związane z wilgotnymi zagłębieniami, dolinami małych cieków, jeziorami, rynnami terenowymi, wąwozami. Charakter zdeterminowany jest przez ruch wody niebędący zalewem powierzchniowym; występują na czarnych ziemiach. 
Wyróżnia się występowaniem kilku gatunków, pojawiających się często w innych zespołach łęgowych (szczególnie Fraxino-Alnetum). 
Ze względu na dużą zmienność regionalną wyróżnia się dwie odmiany: wielkopolsko-małopolską (z wyróżniającym Ranunculus auricomus) i podlasko-mazurską (z wyróżniającymi: Ranunculus cassubicus, Poa remota i Isopyrum thalictroides

Spośród gatunków charakterystycznych dla łęgu najczęściej występują: Ulmus minor, Ficaria verna, Circea lutetiana, Padus avium, Plagiomnium undulatum, Festuca gigantea. Za najbardziej charakterystyczne dla zespołu uznaje się Ulmus minor i Ficaria verna. Gatunkami wyróżniającymi w obrębie związku są też: Quercus robur, Rubus caesius, Dactylis polygama, Gagea lutea, Cornus sanguinea i Fissidens taxifolius. 

Zobacz też
Las łęgowy
Lista zbiorowisk roślinnych Polski
syntaksonomia
fitosocjologia

Bibliografia
Jan Marek Matuszkiewicz: Zespoły leśne Polski. Wydaw. Naukowe PWN, Warszawa 2005

Linki zewnętrzne
