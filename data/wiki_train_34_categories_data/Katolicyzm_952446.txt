Klasztor Franciszkanów i Komisariat Ziemi Świętej w Ameryce (ang. Franciscan Monastery and Commissariat of the Holy Land in America) – oficjalne przedstawicielstwo Kustodii Ziemi Świętej w Stanach Zjednoczonych (komisariat), klasztor franciszkanów i sanktuarium. Znajduje się w stolicy kraju Waszyngtonie, w dzielnicy Brookland.

Historia komisariatu

Pierwszy amerykański komisariat Ziemi Świętej powstał w 1880 w Nowym Jorku w kamienicy pod numerem 143 na alei 95. Była to w głównej mierze inicjatywa o. Charlesa A. Vassaniego (1831-1896). Ten włoski franciszkanin, emigrant z Europy, chciał pierwotnie wznieść nową świątynię i siedzibę komisariatu na wysokim wzgórzu na wyspie Staten Island naprzeciw wejścia do nowojorskiego portu. Być może skłoniło go do podjęcia takiej inicjatywy szerokie zainteresowanie wiernych organizowaną przez niego pierwszą amerykańską pielgrzymką narodową do Ziemi Świętej. Swoimi marzeniami dzielił się z innym franciszkaninem o. Godfreyem Schillingiem (1856-1934).

Plany zakonników musiały jednak ulec zmianie. Postanowiono przenieść komisariat do stolicy kraju – Waszyngtonu. W 1897 Schilling zakupił teren pod przyszły konwent na wzgórzu w pobliżu Fortu Bunker Hill w Brooklandzie w Waszyngtonie.

Zatrudniono wówczas rzymskiego architekta, dzisiaj kandydata na ołtarze, Aristide Leonoriego, który później wsławił się projektem katedry w Nowym Orleanie. Wielu włoskich architektów przybywało w tym okresie do stale rozrastającej się amerykańskiej stolicy. Leonori miał zaprojektować świątynię i klasztor, a następnie nadzorować prace budowlane. W tym celu odwiedził nawet Ziemię Świętą, z której przywiózł ze sobą liczne zdjęcia i rysunki z wymiarami. Te ostatnie okazały się pomocą przy odtwarzaniu kilku palestyńskich miejsc świętych na terenie nowego komisariatu i przyklasztornego ogrodu. Franciszkanie chcieli stworzyć w Waszyngtonie małą kopię ziemi biblijnej. To miała być ich Amerykańska Ziemia Święta – Holy Land of America.

Monumentalna świątynia zaprojektowana została w roku 1897 na planie krzyża jerozolimskiego. Budowa trwała dwa lata. Leonori wzorował się na bryle bazyliki Hagia Sofia w Konstantynopolu i europejskiej architekturze romańskiej.

Kościół poświęcono w uroczystość Stygmatów św. Franciszka, 17 września 1899. W uroczystości wziął udział kardynał Baltimore James Gibbons wraz z blisko dziesięcioma tysiącami wiernych. W The Washington Post napisano następnego dnia:



Architekci i budowniczowie

Aristide Leonori (1857-1928)
John Joseph Earley (1881-1945)
Cajetan Baumann
Charles Bosseron Chambers (1882-1964)
Leoni Bracaloni (1885-1975)
Charles Svendsen (1871-1959)

Biblioteka i archiwum konwentu
W klasztornej bibliotece i archiwum gromadzone są publikacje i dokumenty dotyczące historii komisariatu i zakonu franciszkańskiego. W archiwum przechowywane są prywatne rękopisy o. Godfreya Schillinga – założyciela waszyngtońskiej placówki minorytów.

Zabytki

Na terenie franciszkańskiego sanktuarium w Waszyngtonie znajdują się m.in.:
Kościół klasztorny z kopią Groty Betlejemskiej i jerozolimskiego Grobu Pańskiego
Kopia rzymskich katakumb (zwiedzanie z przewodnikiem)
Portyk różańcowy
Ogród z kopią Groty Massabiellskiej
Stacje drogi krzyżowej
Kaplica św. Anny
Kaplica Wniebowstąpienia
Kaplica Grobu Matki Bożej
Kopia Groty Pojmania (Getsemani)
Kaplica Porcjunkuli



Linki zewnętrzne
