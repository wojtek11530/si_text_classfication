Kurt Vonnegut, jr.''' (IPA: ; ur. 11 listopada 1922 w Indianapolis, USA, zm. 11 kwietnia 2007 w Nowym Jorku) – amerykański pisarz i publicysta, kojarzony z literaturą postmodernistyczną i science fiction.

Biografia
Wczesne lata
Vonnegut urodził się 11 listopada 1922 r. w Indianapolis jako syn Kurta Vonneguta Sr. i Edith Lieber. Obydwoje rodzice byli pochodzenia niemieckiego. Vonnegut uczęszczał do Orchard School, a następnie do Shortridge High School, gdzie pisał do szkolnej gazety „The Shortridge Echo”. W 1940 r., za namową brata, Bernarda Vonneguta, aplikował na Uniwersytet Cornella, gdzie został przyjęty na chemię. Tam był zaangażowany w działalność uniwersyteckiej gazety – „The Cornell Daily Sun”. Brak mu było jednak predyspozycji do nauk ścisłych i w 1942 r. opuścił uniwersytet.

II wojna światowa
W 1943 r. Vonnegut wstąpił do wojska i został oddelegowany na studia do Instytutu Technologii w Carnegie, a następnie na Uniwersytet w Tennessee, po czym wysłano go na front do Europy, gdzie został przyłączony do 106. dywizji piechoty. W grudniu 1944, w czasie ofensywy w Ardenach, został wzięty do niemieckiej niewoli i osadzony w Dreźnie, gdzie za dnia pracował przy produkcji syropu słodowego dla kobiet w ciąży, a nocą był przetrzymywany w podziemiach starej rzeźni. 13 lutego 1945 przeżył bombardowanie miasta przez aliantów. Wydarzenie to stało się główną inspiracją dla jego powieści – „Rzeźni numer pięć”. Kilka miesięcy później Armia Czerwona wyzwoliła Vonneguta z niewoli. Pisarz wrócił do Stanów i został odznaczony orderem Purple Heart.

Lata powojenne
Po powrocie do USA Vonnegut poślubił Jane Marie Cox i ponownie podjął studia, tym razem na wydziale antropologii na Uniwersytecie w Chicago. Jego praca dyplomowa na temat „Fluctuations Between Good and Evil in Simple Tale” została odrzucona przez komisję. Uniwersytet przyznał mu tytuł dopiero w 1971 r. za powieść Kocia kołyska. W czasie studiów pracował w „Chicago City News Bureau” jako reporter kryminalny. W maju 1947 r. urodził się jego pierwszy syn – Mark, po czym pisarz przeniósł się do Schenectady. Podjął tam pracę w dziale public relations w firmie General Electric, w której jego brat Bernard pracował jako naukowiec. W latach 50. Vonnegut zaczął publikować swoje pierwsze opowiadania, m.in. w magazynie Collier’s, a zyski z publikacji pozwoliły mu w 1950 r. porzucić pracę w GE, by przenieść się do Cape Cod i pracować wyłącznie jako wolny strzelec. Pierwszą powieść, zatytułowaną „Pianola”, wydał w 1952 r. Mimo że jego uznanie w środowisku literackim wciąż rosło, pisarz był zmuszony do szukania alternatywnych źródeł dochodu. Pracował między innymi na stanowiskach nauczyciela języka angielskiego czy copywritera. Otworzył również pierwszy w USA salon samochodowy firmy Saab. W 1957 r. zmarła na raka siostra pisarza, dwa dni po śmierci swojego męża. W wyniku tej tragedii czwórka ich dzieci została osierocona. Vonnegut i jego żona zaadoptowali najstarszą trójkę, mimo, że mieli już trójkę własnych dzieci.

Od 1965 r. wykładał w Hopefield School, a w latach 1965-1971 prowadził warsztaty pisarskie na uniwersytetach Iowa i Harvarda.

Vonnegut znany był ze swoich kontrowersyjnych przekonań, których nie bał się wyrażać. Wyznawał poglądy lewicowe, był przeciwny wojnie i łamaniu praw obywatelskich. Sam siebie określał jako humanistę i socjalistę. W 1968 r. podpisał „Writers and Editors War Tax Protest”, w którym deklarowano zaprzestanie płacenia podatków w proteście przeciwko wojnie w Wietnamie. W licznych wywiadach i artykułach krytycznie wypowiadał się na temat polityki George'a W. Busha i sprzeciwiał się wojnie w Iraku. Był członkiem American Civil Liberties Union, amerykańskiej organizacji broniącej wolności obywatelskich.

Twórczość
Vonnegut był pisarzem prowokującym. Bezustannie bawił się formą, prowokował czytelnika, wciągał go w literackie pułapki i kpił z niego. Swoje powieści ozdabiał czasem własnoręcznie wykonanymi, prymitywnymi rysunkami, np. słynną „dziurą w zadku” (prostą gwiazdką zbudowaną z czterech przecinających się kresek). Wiele z jego powieści (m.in. Kocia kołyska i Śniadanie mistrzów) składa się z licznych, krótkich rozdziałów, podobnie jak u Julio Cortázara. Forma i styl Kociej kołyski nawiązuje do Biblii, a autor opisuje w niej nawet zasady fikcyjnej religii, zwanej bokononizmem.

Istotnym nurtem w twórczości Vonneguta był surrealizm. Powieści jego były pełne dziwacznych postaci, groteskowych, makabrycznych i onirycznych wydarzeń. Pisarz fascynował się science fiction, co najwyraźniej zaznaczył w powieści Syreny z Tytana i pisarskiej kreacji swojego alter ego – Kilgore'a Trouta.

Ekranizacje
Lista wybranych adaptacji filmowych utworów Kurta Vonneguta:
1972 – Rzeźnia numer pięć, reż. George Roy Hill
1975 – Next Door, reż. Andrew Silver
1980 – Deer In the Work, reż. Ron Underwood
1996 – Mother Night, reż. Keith Gordon
1999 – Breakfast of Champions, reż. Alan Rudolph
2009 – A Man Without a Country, reż. J.J.Harting
2009 – ''2081'', reż. Chandler Tuttle
2010 – Covek iz Bagomba, reż. Igor Stanojevic
W 1991 r. powstał również serial Monkey House, w którym zostały przeniesione na ekran opowiadania pisarza ze zbioru Witajcie w małpiarni.

Ciekawostki
W dniu urodzin Vonneguta w 1999 r. odkryto krążącą wokół Słońca planetoidę i nazwano ją (25399) Vonnegut na cześć pisarza.
Vonnegut umarł w wieku 84 lat. W powieści Trzęsienie czasu tyle samo lat przeżywa Kilgore Trout – alter ego autora.
W roku 1973, dyrektor szkoły w mieście Drake rozkazał spalić 32 egzemplarze Rzeźni Numer Pięć z powodu wulgarnego języka.

Dzieła (wybór)
Zbiory opowiadań
Canary In a Cat House '' (1961)
Witajcie w małpiarni (Welcome to the Monkey House, 1968)
Tabakiera z Bagombo (Bagombo Snuff Box, 1999)
Niech pana Bóg błogosławi doktorze Kevorkian (God Bless You, Dr. Kevorkian, 1999)
Armagedon w retrospektywie (Armageddon in Retrospect, 2008)
Look at the Birdie (2009)
While Mortals Sleep (2011)

Powieści
Pianola (Player Piano, 1952)
Syreny z Tytana (The Sirens of Titan, 1959)
Matka noc (Mother Night, 1962)
Kocia kołyska (Cat's Cradle, 1963)
Niech pana Bóg błogosławi, panie Rosewater (God Bless You, Mr. Rosewater, or Pearls Before Swine, 1965)
Rzeźnia numer pięć, czyli Krucjata dziecięca, czyli Obowiązkowy taniec ze śmiercią (Slaughterhouse-five, or The Children's Crusade, 1969)
Śniadanie mistrzów, czyli Żegnaj, czarny poniedziałku (Breakfast of Champions or Goodbye Blue Monday, 1973)
Slapstick albo Nigdy więcej samotności!'' (Slapstick; or Lonesome No More, 1976)
Recydywista (Jailbird, 1979)
Rysio Snajper (Deadeye Dick, 1982)
Galapagos (Galápagos, 1985)
Sinobrody (Bluebeard, 1987)
Hokus pokus (Hocus Pocus, 1990)
Trzęsienie czasu (Timequake, 1997)

Zbiory esejów
Wampetery, foma i granfalony (Wampeters, Foma and Granfalloons (Opinions)'', 1974)
Niedziela Palmowa (Palm Sunday, 1981)
Losy gorsze od śmierci (Fates Worse Than Death, 1991)
Człowiek bez ojczyzny (A Man Without a Country, 2005)

Sztuki
W dniu urodzin Wandy June (Happy Birthday, Wanda June, 1970)
Between Time and Timbuktu, or Prometheus Five (1972)
Make Up Your Mind (1993)
Miss Temptation (1993)
L'Histoire du Soldat (1993)

Przypisy


Linki zewnętrzne

