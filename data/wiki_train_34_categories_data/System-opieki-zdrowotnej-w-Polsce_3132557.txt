Mieczysław Teofil Józef Wiśniowski (ur. 4 maja 1910 w Porażu, zm. wiosna 1940 w Charkowie) – doktor wszechnauk lekarskich, lekarz, podporucznik służby zdrowia rezerwy Wojska Polskiego, ofiara zbrodni katyńskiej.

Życiorys
Urodził się jako syn Michała i Marii, z domu Kruczek. Miał braci Kazimierza i Tadeusza.

W 1929 ukończył Gimnazjum Męskie w Sanoku (w jego klasie byli m.in. Stanisław Gerstmann, Lidia Sembratowicz, Eugeniusz Duda, Ryszard Linscheid - dwaj ostatni to także ofiary zbrodni katyńskiej). Ukończył medycynę na Wydziale Lekarskim Uniwersytetu Jana Kazimierza we Lwowie z tytułe doktora wszechnauk lekarskich. Podczas studiów na początku lat 30. działał w Polskiej Korporacji Akademickiej „Obotritia” (w tym jako sekretarz i wiceprezes). Jako lekarz pracował w sanockim szpitalu oraz we Lwowie.

W 1936 ukończył Szkołę Podchorążych Rezerwy Sanitarnych w Warszawie. Został mianowany do stopnia podporucznika w 1938. Otrzymał przydział do 6 Szpitala Okręgowego.

Po wybuchu II wojny światowej i agresji ZSRR na Polskę z 17 września 1939 został aresztowany przez sowietów. Był przetrzymywany w obozie starobielskim. 24 kwietnia 1940 został wywieziony z obozu (informację przekazał ocalały z Kozielska, Otto Bisanz) do Charkowa i rozstrzelany przez funkcjonariuszy Obwodowego Zarządu NKWD w Charkowie oraz pracowników NKWD przybyłych z Moskwy na mocy decyzji Biura Politycznego KC WKP(b) z 5 marca 1940 (część zbrodni katyńskiej). Zamordowani jeńcy są pochowani na Cmentarzu Ofiar Totalitaryzmu w Charkowie w Piatichatkach.

Jego żoną była Irena.

Upamiętnienie
W 2007 pośmiertnie został awansowany do stopnia porucznika.

Zobacz też
Jeńcy polscy w niewoli radzieckiej (od 1939 roku)



Bibliografia
