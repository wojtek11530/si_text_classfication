Maria Magdalena Dąbska z domu Suchy (ur. 20 lipca 1921 w Brodnicy, zm. 20 lipca 2014) – polska lekarka, patomorfolog, profesor medycyny, jako pierwsza opisała rzadki nowotwór nazwany na jej cześć guzem Dąbskiej.

Życiorys
Podczas II wojny światowej działała w podziemiu niepodległościowym w Warszawie. Jako członek Armii Krajowej brała udział w powstaniu warszawskim – wraz z bratem Tadeuszem udzielała pomocy rannym powstańcom, przenosiła leki i broń, m.in. w okolicy ul. Twardej. 

Po wojnie studiowała patologię w Akademii Medycznej w Gdańsku. Jej mentorami byli profesorowie: Wilhelm Czarnocki, Franciszek Łukaszczyk, Józef Laskowski, Tadeusz Koszarowski. 

W 1957 odbyła półroczny staż na Uniwersytecie w Leeds u onkopatologa prof. Ruperta Allana Willisa. W 1969 opublikowała wyniki wielu lat badań i opisała jako pierwsza rodzaj guza, nazwanego później jej nazwiskiem - Guz Dąbskiej. Razem z Januszem Buraczewskim była autorką pierwszego na świecie opracowania symptomatologii torbieli aneuryzmatycznej. Zaproponowano jej prestiżowe stanowisko w Światowej Organizacji Zdrowia. Zdecydowała się jednak kontynuować pracę w Instytucie Onkologii im. Marii Skłodowskiej-Curie w Warszawie. Będąc przez dekadę Kierownikiem Zakładu Patologii Nowotworów kształciła kolejne pokolenie specjalistów z ośrodków onkologicznych z całej Polski. Rocznie udzielała do tysiąca pięciuset konsultacji, stając się najwyższym autorytetem w swojej dziedzinie. 

W latach 80. była przyjmowana z najwyższymi honorami przez władze instytutów medycznych w Londynie, Sztokholmie, Bonn, Rochester, Stanford. Ponieważ wybuch stanu wojennego zastał ją w Niemczech, zdecydowała się na emigrację - początkowo w Niemczech, a następnie w Stanach Zjednoczonych. W 2006 przeprowadziła się z Florydy do Polski.

Życie prywatne
Po powrocie z USA prof. Maria Dąbska mieszkała w Warszawie. Miała jednego syna, Krzysztofa, który również jest lekarzem.

Osiągnięcia
Członkostwo w towarzystwach naukowych
Polskie Towarzystwo Patologów.
Polskie Towarzystwo Onkologiczne.
Rada Redakcyjna czasopisma "Nowotwory. Journal of Oncology" (od 1975 r.).

Wybrane publikacje
Była autorką lub współautorką paruset publikacji naukowych w języku angielskim i polskim, m.in.:
Ordery i odznaczenia
Krzyż Komandorski Orderu Odrodzenia Polski (odznaczona w dn. 11 listopada 2012 r. postanowieniem Prezydenta Rzeczypospolitej Polskiej za wybitne osiągnięcia w pracy naukowo-badawczej i działalności dydaktycznej, za zasługi na rzecz rozwoju nauk medycznych w Polsce i na świecie).



Bibliografia
Linki zewnętrzne
