Mikołaj Kościelecki herbu Ogończyk (zm. 1510 r.) – starosta bydgoski w latach 1475-1480 i 1482-1485, starosta inowrocławski, malborski, tucholski i nieszawski przed 1477 r., starosta osiecki od 1504 r., starosta człuchowski od 1489 r., wojewoda brzeskokujawski od 1501 r.

Biografia
Był najstarszym synem Jana, wojewody inowrocławskiego oraz bratem Andrzeja – podskarbiego wielkiego koronnego i Stanisława – wojewody brzeskiego.
Po ojcu odziedziczył znaczne dobra ziemskie na Kujawach. W swoim ręku skupił liczne starostwa pomorskie i kujawskie.
W 1478 r. król przeniósł sumy dłużne należne Kościeleckiemu, a ciążące na Malborku na inne pomorskie zamki i tenuty.
Mikołaj w kolejnych latach swojego życia wykupywał urzędy ziemskie oraz inne dobra: m.in. starostwo osieckie, starostwo człuchowskie oraz dalsze dobra za panowania Jana Olbrachta. Ukoronowaniem jego kariery była nominacja w 1501 r. na wojewodę brzesko-kujawskiego. Zmarł w 1510 r.

Zachowane wzmianki pisane z okresu starostwa bydgoskiego
Znane są następujące ślady w dokumentach pisanych:
1477 r. – w Bydgoszczy wystawił obligacje na 200 florenów dla mieszczanina Jakuba Cząstka dając w zastaw wieś Ciechocin w powiecie tucholskim,
czerwiec 1478 r. – wysłał z Bydgoszczy list do Gdańska z prośbą o sądzenie mieszczanina bydgoskiego w mieście Bydgoszczy za przestępstwo popełnione w Gdańsku.

Zobacz też
Kościeleccy herbu Ogończyk



Bibliografia
Podgóreczny Józef. Niepospolici ludzie Kujaw i Pomorza. Kujawsko-Pomorskie Towarzystwo Kulturalne. Bydgoszcz 1967.
Zyglewski Zbigniew. Późnośredniowieczne urzędy i urzędnicy w powiecie bydgoskim. Urzędnicy ziemscy – starostowie, burgrabiowie [w.] Prace Komisji Historii Bydgoskiego Towarzystwa Naukowego. T.16. Bydgoszcz jako ośrodek administracyjny na przestrzeni wieków. Zbiór studiów pod red. Zdzisława Biegańskiego i Włodzimierza Jastrzębskiego. Bydgoszcz 1998.

















