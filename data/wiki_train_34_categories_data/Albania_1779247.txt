Ernesto Çoba (ur. 16 lutego 1913 w Laç, zm. 10 stycznia 1980 w Tiranie) – albański biskup katolicki

Ukończył Papieskie Seminarium Duchowne w Szkodrze. W 1935 został diakonem, a 9 lutego 1936 przyjął święcenia kapłańskie, z rąk abp Giovanniego della Petra. W tym samym roku rozpoczął pracę dydaktyczną w seminarium, prowadził także lekcje religii dla dzieci i młodzieży w Szkodrze. W 1946 po śmierci abp Gaspera Thaçiego i aresztowaniu ks. Mikela Koliqiego kierował parafią katolicką w Szkodrze.

20 kwietnia 1952 został wyświęcony na biskupa przez ostatniego żyjącego hierarchę albańskiego Bernardina Shllaku, jako tytularny biskup Midaeum. W tym czasie pełnił funkcję administratora apostolskiego w archidiecezji szkoderskiej. Po śmierci B. Shllaku samodzielnie kierował sprawami archidiecezji.

W 1967 decyzją władz komunistycznych w całym kraju zamknięto świątynie i ogłoszono Albanię krajem ateistycznym. Ernesto Çoba zamieszkał z własną rodziną, nadal kontynuując w ukryciu działalność duszpasterską. W 1976 został aresztowany przez funkcjonariuszy Sigurimi i postawiony przed sądem. 29 kwietnia 1977 sąd w Szkodrze skazał go na karę 25 lat więzienia za utrzymywanie nielegalnych kontaktów z Watykanem, za pośrednictwem ambasady włoskiej. Karę odbywał początkowo w Ballsh. Pobity przez strażników więziennych trafił do szpitala więziennego w Tiranie, gdzie zmarł. Data jego śmierci nie jest pewna, różne źródła podają 8 lub 10 stycznia.

Bibliografia
