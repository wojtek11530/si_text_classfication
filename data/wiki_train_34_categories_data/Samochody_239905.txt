

FSO Matiz – model samochodu osobowego, dawniej produkowany przez koncern Daewoo, a następnie na licencji przez zakłady FSO w latach 2004-2007. Samochód technicznie i wizualnie jest identyczny z pierwszą wersją Daewoo Matiza (model M100) sprzed pierwszej modyfikacji.

Historia FSO Matiza
Daewoo Matiz był montowany w standardzie SKD przez firmę Daewoo-FSO w warszawskiej fabryce na Żeraniu od grudnia 1998 roku, zaś produkowany od 18 października 1999 roku do października 2004 roku. Po rezygnacji koncernu General Motors z zakupu polskiej części Daewoo, fabryka Daewoo-FSO powróciła do nazwy FSO i produkowała samochody już pod własną marką od października 2004 roku. Szybko rosnący poziom produkcji zaczął spadać po wpadnięciu koncernu Daewoo w kłopoty finansowe zakończone bankructwem. Potencjalni klienci obawiając się bankructwa polskiego producenta coraz częściej rezygnowali z zakupu. FSO Matiz, w odróżnieniu od Lanosa, był właściwie sprzedawany jedynie na rynku krajowym.

22 kwietnia 2004 r. GMDAT podpisał z FSO umowę dającą prawa do produkcji Lanosa i Matiza do końca 2006 roku, a prawa do sprzedaży do połowy 2007 r. Umowa gwarantuje również FSO prawo do eksportu samochodów oraz dostawę części zamiennych w ciągu 7 lat. Jednak na przełomie 2006 i 2007 znów przedłużono prawa do produkcji do końca 2008 roku, a sprzedaży samochodów do połowy 2009. FSO Matiz, było to mniejsze auto w ofercie FSO (obok Lanosa), i jest zaliczane do klasy samochodów małych (segment A/B). W 2007 roku FSO wyprodukowała ostatnie 300 (bądź 301) egzemplarzy Matiza, w listopadzie sprzedała 6 egzemplarzy tego modelu. Ostatnie egzemplarze Matiza były oferowane u niektórych dealerów nawet do lipca 2008 roku. Wznowienie linii produkcyjnej jest raczej nierealne, ponieważ fabryka ma limit liczby wyprodukowanych samochodów, a flagowym modelem FSO stał się Chevrolet Aveo.

Opis FSO Matiza
Charakteryzuje się jednobryłowym, pięciodrzwiowym nadwoziem o niewielkich wymiarach zewnętrznych (długość 3,5 m), lecz równocześnie przyzwoitą ilością miejsca wewnątrz. Teoretycznie pięcioosobowy, w praktyce zapewnia komfort pasażerom przednich siedzeń. Podróżowanie w 5 osób jest możliwe, aczkolwiek bardzo uciążliwe, także z powodu znacznego pogorszenia osiągów przy pełnym obciążeniu. Matiz posiada 3-cylindrowy silnik benzynowy o pojemności 796 cm³ z wielopunktowym wtryskiem paliwa i katalizatorem, o mocy 51 KM, napędzający poprzez 5-biegową, manualną skrzynię biegów koła przednie. Matiz charakteryzuje się dobrymi osiągami (przyspieszenie 0-100 km/h w 17 sekund, prędkość maksymalna 144 km/h – dane producenta, w rzeczywistości osiągi są lepsze) dzięki małej masie własnej nieco ponad 700 kg z paliwem i kierowcą i przyzwoitymi właściwościami trakcyjnymi zarówno na szosie, jak i na drogach nieutwardzonych. Z powodu niskiego zużycia paliwa (na trasie poniżej 5, w mieście poniżej 7 l/100 km) jest atrakcyjną propozycją dla ludzi o ograniczonym budżecie. W Matizie utrudnione jest zamontowanie przyczepy (z powodu nietypowego zawieszenia), a jeśli już hak holowniczy znajduje się na wyposażeniu, to podczas ciągnięcia przyczepy drastycznie spadają osiągi silnika, w którym kolektor dolotowy z nylonu 66 podczas eksploatacji na LPG narażony jest na uszkodzenia. W normalnej eksploatacji silnik nie sprawia kłopotów, a większość egzemplarzy bez remontu jest w stanie przejechać 300 tys. km.

Poziom produkcji


Dane w tabeli obejmują modele zmontowane w standardzie SKD w okresie grudzień 1998 - grudzień 2007.

Zobacz też
Daewoo Matiz
Daewoo-FSO 
FSO

Linki zewnętrzne
