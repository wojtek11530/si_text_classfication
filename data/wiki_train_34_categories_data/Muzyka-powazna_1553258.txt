Pavel Josef Vejvanovský (ur. ok. 1639 w Hukvaldach - zm. 24 lipca 1693 w Kroměřížu) - czeski kompozytor i trębacz.

Kształcił się w latach 1656 - 1660 w gimnazjum jezuickim w Opavie, gdzie poznał m.in. wybitnego kompozytora niemieckiego Heinricha Bibera, który wywarł na jego twórczość duży wpływ. Po skończeniu studiów muzycznych rozpoczął działalność muzyczną jako członek nadwornej orkiestry.

Po odejściu Bibera w roku 1664 do Salzburga Vejvanovský zajął jego stanowisko i został mianowany nadwornym trębaczem na zamku w Kroměřížu u rezydującego tam biskupa ołomunieckiego Karla Lichtensteina.

W 1666 Vejvanovský się ożenił, z małżeństwa tego narodziło się ośmioro dzieci. Rozwijała się również jego działalność artystyczna. Był honorowym obywatelem swojego miasta, brał udział także w innych projektach artystycznych, np. w katedrze św. Wacława w Ołomuńcu.

Jest autorem wielu kompozycji wokalno-instrumentalnych i instrumentalnych, szczególnie wyróżniają się utwory z wirtuozowską solową partią trąbki. Komponował zarówno muzykę świecką, jak i kościelną. Jest uważany, wraz z Adamem Michną, za najwybitniejszego kompozytora czeskiego XVII wieku.

 









