Basri Dirimlili (ur. 7 czerwca 1929 w Silistrze - zm. 17 września 1999) – piłkarz turecki grający na pozycji obrońcy. W swojej karierze rozegrał 27 meczów w reprezentacji Turcji.

Kariera klubowa
Karierę piłkarską Dirimlili rozpoczął w klubie Eskişehir Demirspor. Grał w nim do 1951 roku i wtedy też przeszedł do stambulskiego Fenerbahçe. W Fenerbahçe grał zarówno w Istanbul Lig, jak i w utworzonej w 1959 roku lidze tureckiej. Z klubem tym trzykrotnie wygrywał Ligę Stambułu w latach 1953, 1957 i 1959. Dwukrotnie był mistrzem Turcji (1959 i 1961) oraz dwukrotnie wicemistrzem (1960 i 1962). W 1963 roku odszedł do klubu Karşıyaka SK z Izmiru. W 1964 roku zakończył w nim swoją karierę.

Kariera reprezentacyjna
W reprezentacji Turcji Dirimlili zadebiutował 25 maja 1953 roku w wygranym 2:1 towarzyskim meczu ze Szwajcarią. W 1954 roku został powołany do kadry na Mistrzostwa Świata w Szwajcarii. Na tym turnieju rozegrał trzy mecze: z RFN (1:4), z Koreą Południową (7:0) i ponownie z RFN (2:7). Od 1953 do 1961 roku rozegrał w kadrze narodowej 27 meczów.

W 1952 roku Dirimlili wziął udział w Letnich Igrzyskach Olimpijskich w Helsinkach.



Bibliografia
