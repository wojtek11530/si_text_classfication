Spica (Kłos, Kłos Panny, alfa Virginis, α Vir, Azimech) – najjaśniejsza gwiazda w gwiazdozbiorze Panny (wielkość gwiazdowa: +0,98) i jedna z najjaśniejszych gwiazd na nocnym niebie. Odległa od Słońca ok. 249 lat świetlnych. Wchodzi w skład asteryzmu Diament Panny.

Nazwa
Nazwa Spica wywodzi się z łacińskiego spīca virginis, tj. kłos (zazwyczaj kłos pszenicy) panny, tzn. kłos trzymany w dłoni przez pannę.

W chińskiej astronomii znana jako Jiao Xiu Yi (角宿一).

Właściwości fizyczne
Spica to gwiazda spektroskopowo podwójna, której składniki obiegają wspólny środek masy w ciągu zaledwie 4 dni, w średniej odległości 0,12 au od siebie. Wielkość absolutna tego układu to -3,43.

Główny składnik należy do typu widmowego B0.5 III-IV (zob. diagram Hertzsprunga-Russella), czyli jest to gwiazda z pogranicza olbrzymów i podolbrzymów. Jest ok. 10,25 raza masywniejsza od Słońca, a jej promień jest ok. 7,4 raza większy niż promień Słońca. Temperatura jej powierzchni jest szacowana na 24&nbsp;000&nbsp;K.

Drugi składnik jest gwiazdą ciągu głównego (karłem) o typie widmowym B2.5-B3 V. Waży ok. 7 razy więcej niż Słońce, a jego promień jest 3,6 razy większy od słonecznego. Temperatura powierzchni wynosi ok. 19&nbsp;500&nbsp;K.

Spica jest silnym źródłem promieniowania rentgenowskiego.

Spica leży w pobliżu płaszczyzny ekliptyki i jest regularnie zasłaniana przez Księżyc.

Zobacz też
lista gwiazd w gwiazdozbiorze Panny
lista najjaśniejszych gwiazd w poszczególnych gwiazdozbiorach
lista najjaśniejszych gwiazd według jasności wizualnej










