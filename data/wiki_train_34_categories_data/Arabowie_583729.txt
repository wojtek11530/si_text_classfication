

Ahmed Ben Bella, Ahmad ibn Billa (arab. أحمد بن بلّة, (ur. 25 grudnia 1918 w Maghnii, zm. 11 kwietnia 2012 w Algierze) – pierwszy prezydent Algierii, przez wielu uważany za ojca państwa, urodzony w małym miasteczku Maghnia w zachodniej Algierii w sufickiej rodzinie; współtworzyciel Frontu Wyzwolenia Narodowego. W latach 1962–1965 był premierem Algierii, a od 1963 do 1965 prezydentem.

Życiorys
Urodził się w Maghnii na granicy Algierii i Maroko. Służył w armii francuskiej, po czym w 1947 przystąpił do organizowania grupy algierskich nacjonalistów - Organizacji Specjalnej. Jej celem było zakończenie francuskiego panowania kolonialnego. W 1950 Francuzi aresztowali go, lecz w marcu 1952 uciekł z więzienia i zamieszkał w Kairze, gdzie założył Algierski Narodowy Front Wyzwolenia (FLN). 1 listopada 1954 rozpoczął on wojnę partyzancką przeciwko władzom militarno-administracyjnym Francji. W październiku 1956 na skutek francuskiej interwencji marokański samolot wylądował w Algierze, zmuszając jego pasażerów - Ahmeda Ben Bellę i 5 innych wybitnych przywódców narodowych do podporządkowania się władzom francuskim: zostali aresztowani i zatrzymani we Francji, jednak ich usunięcie spowodowało przejęcie władzy w FLN przez radykałów, przez co wojna partyzancka ciągnęła się jeszcze przez 5 lat. W marcu 1962 francuski prezydent Charles de Gaulle zwrócił wolność Ben Belli, który podjął rozmowy z francuskim premierem Georgesem Pompidou w Evian. Zawarto porozumienie w sprawie zawieszenia broni. Algieria stała się niepodległym państwem, zaś armia Francji opuściła jej terytorium. Ahmed Ben Bella objął funkcję premiera Rządu Tymczasowego powstałego we wrześniu 1962. W kwietniu 1963 został wybrany na pierwszego w historii Algierii prezydenta republiki, chociaż musiał mierzyć się z opozycją ze strony przeciwników, którzy podczas internowania Ben Belli byli liderami ruchu nacjonalistycznego.

Rząd Ben Belli dążył do naśladowania socjalistycznych zasad stosowanych w Egipcie Gamala Abdela Nasera, algierski prezydent pozostawał jednak podejrzliwy w kwestii interesów Związku Socjalistycznych Republik Radzieckich w Algierii. Bardziej niż wielu algierskich dowódców wojskowych zachowywał krytyczny stosunek do polityki panarabizmu. W 1964 został laureatem Leninowskiej Nagrody Pokojowej. 19 czerwca 1965 posiadający faktyczne wpływy polityczne Huari Bumedien przeprowadził wojskowy i całkowicie bezkrwawy zamach stanu. Ahmed Ben Bella utracił stanowisko i do 1979 przebywał w areszcie domowym w M'Sila w południowo-zachodnich górach Algierii. W grudniu 1978 miała miejsce śmierć Bumediena, po którym to wydarzeniu nowy rząd ograniczył restrykcje wobec Ben Belli, aż w końcu prezydent Szadli Bendżedid zwolnił z aresztu domowego Ben Bellę. Miało to miejsce w dniu 3 lipca 1979. Ben Bella został po tym akcie zesłany do Francji. Powróćił do kraju po zniesieniu w Algierii systemu monopartyjnego. Został przywódcą Ruchu na rzecz Demokratycznej Algierii (MDA). W wyborach lokalnych w 1990 jego partia została pokonana przez radykalnych islamistów z Islamskiego Frontu Zbawienia (FIS), co doprowadziło do zaniechania przez Ben Bellę planów powrotu do polityki.

Został odznaczony m.in. Medalem "Złotej Gwiazdy" Bohatera Związku Radzieckiego, Orderem Lenina, francuskim Krzyżem Wojennym i Medalem Wojskowym oraz południowoafrykańskim Orderem Towarzyszy O. R. Tambo. Laureat Międzynarodowej Leninowskiej Nagrody Pokoju.

11 kwietnia 2012 roku zmarł w swoim domu w Algierze. Miał 93 lata.



Bibliografia
D. C. Gordon, North Africa's French Legacy, 1954-1962'', Cambridge (Massachusetts), 1962
A. Horne, A Savage War of Peace, Algeria, 1954-1962'', 1977
Bernd Jordan, Aleksander Lenz: Księga 100 polityków stulecia.'' tłum. A. Sąpoliński, wyd. Interart, Warszawa 1997, ISBN 83-7060-508-7
Alan Palmer, Kto jest kim w polityce. Świat od roku 1860'', Wydawnictwo Magnum, Warszawa, 1998, przeł. Wiesław Horabik, Tadeusz Szafrański, s. 45-46
W. B. Quandt, Revolution and Political Leadership, Algeria 1954-1968'', Cambridge (Massachusetts), 1969

















