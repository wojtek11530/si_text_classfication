Kristo Kono - (ur. 17 lipca 1907 r. w Korczy - zm. 22 stycznia 1991 w Korczy) - albański muzyk i kompozytor.

Swoją edukację muzyczną zaczynał od amatorskiego zespołu, działającego w jego rodzinnym mieście, gdzie jako dziecko grał na klarnecie. Już w 1920 komponował niewielkie utwory instrumentalne dla zespołu. W 1923 występował w zespole Vatra, kierowanym przez Thoma Nasiego. W 1927 wyjechał do Włoch na studia muzyczne, w zakresie dyrygentury. Przebywał tam do 1932, pisząc w tym czasie pieśni i romanse, nawiązujące do folkloru korczańskiego. Po powrocie do kraju związał się z towarzystwem kulturalnym Skanderbeg, a następnie rozpoczął pracę w liceum w Korczy, jako nauczyciel muzyki. W tym czasie kierował chórem Lyra działającym w szkole, a także miejskim zespołem artystycznym. Lata 30. były bardzo aktywnym okresem w twórczości kompozytorskiej Kono. Po agresji włoskiej na Albanię Kono ograniczył tę działalność do minimum. Jednak to wtedy powstała Rapsodia Albańska nr 1, która miała premierę publiczną 28 listopada 1942, w 30 rocznicę albańskiej Deklaracji Niepodległości.

Twórczość Kono z lat 1945-1965 obejmuje szeroki repertuar utworów instrumentalnych i wokalnych, w tym poematy, kantaty i rapsodie. Szczególną wartość miały utwory na orkiestrę Fantazja albańska i Taniec albański. W 1954 skomponował pierwszą albańską operę - Agimi (Świt). Kolejnymi jego dziełami operowymi był utwór Se bashku jeta eshte e bukur (Razem życie jest piękne, 1957) i Brigaderja (Brygadzistka, 1968). Największym osiągnięciem artystycznym Kono i najczęściej wystawianym była jednak opera - Lulja e kujtimit (Kwiaty pamięci), która miała swoją premierę w listopadzie 1961.

Za swoją działalność otrzymał w 1961 tytuł Artysty Ludu (alb.Artist i Popullit).

Bibliografia
