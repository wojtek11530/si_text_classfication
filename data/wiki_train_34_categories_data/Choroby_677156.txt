Choroba uchyłkowa jelit – obecność licznych (od jednego do kilkuset) uchyłków w przewodzie pokarmowym. Najczęściej występują one w jelicie grubym na terenie esicy (ponad 90% wszystkich uchyłków). Nigdy nie występują w odbytnicy.
Prawie zawsze są to uchyłki nabyte. Uchyłki wrodzone mają marginalne znaczenie.

Epidemiologia
Uchyłki jelita grubego są zaliczane do chorób cywilizacyjnych. Najczęściej występują one w społeczeństwach zachodnich. Prawie nigdy nie spotyka się ich w krajach rozwijających się. Pojawiają się zazwyczaj w 5, 6 dekadzie życia. Szacuje się, że blisko 2/3 populacji w wieku podeszłym jest dotknięta tą chorobą. Są to dane prawdopodobnie niedoszacowane, gdyż w większości przypadków uchyłki nie dają żadnych dolegliwości. Tylko około 10% chorych ma jakiekolwiek objawy. W młodszym wieku uchyłki zdarzają się rzadko, a jeśli już to dotyczą głównie otyłych mężczyzn, dają cięższe objawy i częściej wymagają interwencji chirurgicznej.
W starszym wieku nie ma specyfikacji co do płci. Choroba występuje z jednakową częstotliwością zarówno u kobiet jak i u mężczyzn.

Etiopatogeneza
Uchyłek jest kieszonkowatym uwypukleniem jelita.
Badanie epidemiologiczne wskazują na to, że główną rolę w powstawaniu uchyłków może mieć dieta z niedostateczną zawartością włókien roślinnych. Czas pasażu jelitowego jest wtedy dłuższy, a masa stolca mniejsza. Prowadzi to do nadmiernych skurczów okrężnicy, przerostu warstwy mięśniowej okrężnej i wzrostu ciśnienia wewnątrzjelitowego. Pod wpływem tego ciśnienia dochodzi do wypchnięcia na zewnątrz błony śluzowej. Proces odbywa się w punktach zmniejszonego oporu, tj. w miejscach przechodzenia naczyń krwionośnych przez warstwę mięśniową okrężną.
Uchyłki jelita są uchyłkami rzekomymi. Składają się tylko z błony śluzowej i wyścielającej ją od zewnątrz otrzewnej. Nie zawierają warstwy mięśniowej.

Objawy
W większości przypadków uchyłki jelita grubego nie dają żadnych objawów. Są one wykrywane przypadkowo na zdjęciu z wlewu dodbytniczego lub podczas kolonoskopii. Taka postać kliniczna choroby jest nazywana uchyłkowatością.
W stosunkowo niewielkim odsetku przypadków choroba przebiega objawowo. Główne dolegliwości to:
bóle w lewym dole biodrowym – nasilają się po posiłkach i są łagodzone wypróżnieniami
zmiana rytmu wypróżnień
wzdęcie
zaparcie, lub zaparcie naprzemienne z biegunką
możliwe przemijające zatrzymanie wiatrów i stolca
Postać objawową uchyłków nazywamy chorobą uchyłkową.

Powikłania
U nielicznych chorych z uchyłkami może dojść do powikłań jakimi są:
zapalenie uchyłków
ropień przyokrężniczy
perforacja jelita
niedrożność jelit
przetoki
krwotok

Rozpoznanie
Obecność uchyłków można potwierdzić badaniem radiologicznym – wlew doodbytniczy, lub endoskopowym – kolonoskopia. Wlew doodbytniczy jest metodą czulszą niż kolonoskopia.
Każda z tych metod jest przeciwwskazana u chorych z powikłaniami choroby uchyłkowej!'''

Badania pomocnicze
rutynowe badania krwi i moczu
u chorych z podrażnieniem pęcherza moczowego może dojść do mikroskopowego krwinkomoczu
USG i tomografia komputerowa – do oceny zbiorników ropy
badanie naczyniowe lub izotopowe – w celu ustalenia źródła krwawienia

Wszyscy chorzy z powikłaniami wymagają oceny urologicznej, a kobiety także oceny ginekologicznej.

Różnicowanie
zaburzenia czynnościowe jelit
rak jelita grubego
choroba Crohna
niedokrwienne zapalenie jelita grubego
ostre infekcyjne zapalenie jelit
rak jajnika
zapalenie w obrębie miednicy mniejszej
zapalenie pęcherza moczowego

Leczenie
Niepowikłane uchyłki jelita grubego
Leczenie odbywa się ambulatoryjnie. Podstawą są otręby. Należy je wprowadzać stopniowo, początkowo 1–2 łyżki dziennie. Co tydzień dawkę można zwiększać o 2 łyżki dochodząc do 6–10 łyżek dziennie. Otręby zmniejszają dolegliwości bólowe i regulują wypróżnienia.
Z leków stosuje się drotawerynę (3xdziennie 40–80&nbsp;mg) i bromek oksyfenonium (3xdziennie 20&nbsp;mg).
Bezwzględnie są przeciwwskazane pochodne morfiny!'''

Zapalenie uchyłków


Inne powikłanie
Wolna perforacja, ropień śródbrzuszny, niedrożność jelit wymagają leczenia chirurgicznego w trybie nagłym.
W przypadku ropnych powikłań najczęstszym zabiegiem jest operacja Hartmanna z przywróceniem ciągłości jelita w drugim etapie.
Niektórzy chorzy są operowani z powodu nawracającego zapalenia uchyłków lub podniedrożności – przeważnie wykonuje się u ich jednoetapową resekcję esicy.
Krwotok z uchyłka zwykle ustaje samoistnie (u 80% chorych). Niemniej, przy masywnych krwotokach zagrażających życiu podejmuje się próby doraźnego tamowania metodami endoskopowymi (termicznymi, ostrzykiwaniem, za pomocą klipsów) lub na drodze arteriografii interwencyjnej (przez podanie wazopresyny).

Bibliografia
"Interna" pod red. prof. dr hab. Franciszka Kokota, tom 1, str. 500–502 ISBN 83-200-2871-X
"Choroby wewnętrzne" pod red. prof. dr hab. Andrzeja Szczeklika, tom 1, str. 815–816 ISBN 83-7430-031-0

Zobacz też
triada Sainta
zapalenie uchyłków





