
Abraham Goldberg (ur. 29 września 1880 w Kosowie Poleskim, zm. 24 października 1933 w Warszawie) – polski dziennikarz żydowskiego pochodzenia.

Urodził się w żydowskiej rodzinie, jako syn Arona i Fajgi Goldbergów. Część członków rodziny używała równolegle nazwiska Borejsza. Był żonaty z Anną Różańską (zm. 1927), z którą miał trójkę dzieci: Julię, Beniamina vel Jerzego Borejszę i Józefa vel Jacka Różańskiego.

Abraham Goldberg pracował początkowo w różnych gazetach rosyjskich. Pracował także w Hacefirze. W 1908 rozpoczął pracę w Hajncie, w którym pracował do końca życia. Po pewnym czasie został redaktorem naczelnym gazety. Wcześniej jednak był korespondentem prasowym. Relacjonował głośną sprawę Bejlisa oraz posiedzenia odrodzonego w niepodległej Polsce Sejmu. Należał do Komitetu Centralnego Organizacji Syjonistycznej.

Zmarł na atak serca. Jest pochowany na cmentarzu żydowskim przy ulicy Okopowej w Warszawie (kwatera 31, rząd 2). Jego nagrobek jest dziełem rzeźbiarza Abrahama Ostrzegi.



Bibliografia
