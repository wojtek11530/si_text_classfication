Adam Nowotny-Lachowicki-Czechowicz (ur. 24 grudnia 1865 w Krynicy, zm. 20 listopada 1936 we Lwowie) – generał major cesarskiej i królewskiej Armii, generał dywizji Wojska Polskiego.

Młodość, służba w armii Austro-Węgier
Jego rodzina mieszkała w m.in. w Muszynie, Wieliczce i Nowym Targu – liczne przeprowadzki spowodowane były służbowymi przeniesieniami ojca, sędziego z zawodu. Po ukończeniu edukacji (m.in. Wojskowej Akademii Technicznej w Wiedniu) wstępuje do austriackiej armii. Dosłużył się w niej stopnia generała majora w 1915 roku. Pełnił m.in. funkcję Generalnego Inspektora Trenów. Z wykształcenia artylerzysta. Dowodzi m.in. 11 pułkiem haubic we Lwowie. Bierze udział w I wojnie światowej dowodząc XXXIX Brygadą Artylerii na froncie rosyjskim i artylerią 5 Armii na froncie włoskim. W 1916 przez krótki czas był komendantem miasta Lwowa. Odznaczony m.in. Krzyżem Komandorskim z Gwiazdą Albrechta, Orderem Żelaznej Korony, Komandorskim Krzyżem Orderu Leopolda, Rycerskim Orderem Franciszka Józefa i Wojskowym Krzyżem Zasługi.

Służba w WP, późniejsze losy
W listopadzie 1918 roku przyjęty do WP w randze generała podporucznika. Obejmuje funkcję Polskiego Pełnomocnika Wojskowego w Wiedniu. Od lipca 1919 do września 1920 roku zastępca dowódcy Okręgu Generalnego „Lwów”. Od 10 września 1920 do października 1921 roku dowódca 13 Kresowej Dywizji Piechoty. w czasie wojny z bolszewikami pełni też funkcję oficera łącznikowego Naczelnego Dowództwa przy 6 Armii i dowodzi Grupą Operacyjną.

Z dniem 1 sierpnia 1922 został przeniesiony w stan nieczynny na okres jednego roku z prawem do poborów. Mieszkał we Lwowie. Generałem dywizji mianowany w 1922 roku ze starszeństwem z 1 czerwca 1919 roku, zatwierdzony przez prezydenta RP Stanisława Wojciechowskiego 26 października 1923. Odznaczony Orderem Odrodzenia Polski i Medalem Pamiątkowym za Wojnę 1918-1921. Zmarł 20 listopada 1936 roku, pochowany na Cmentarzu Łyczakowskim.

Życie prywatne, ciekawostki
W opinii Józefa Piłsudskiego nieprzydatny do służby w WP z powodu braku rzeczywistych kwalifikacji: Człowiek chory, i zdaniem moim niezdatny zupełnie do użycia, chyba na taką czy inna komendę lokalną.'' W 1920 roku adoptowany przez baronessę Sabinę Lachowicką-Czechowicz. Jego braćmi byli Bogumił – komandor Marynarki Wojennej, Franciszek – profesor UJ, Julian – profesor prawa na UJK, Kazimierz – adwokat, właściciel ziemski. Żonaty z Wandą.



Bibliografia
Tadeusz Kryska-Karski i Stanisław Żurakowski, Generałowie Polski Niepodległej, Editions Spotkania, Warszawa 1991, wyd. II uzup. i poprawione.
Piotr Stawecki, Słownik biograficzny generałów Wojska Polskiego 1918-1939'', Wydawnictwo Bellona, Warszawa 1994, ISBN 83-11-08262-6.

Linki zewnętrzne
.
