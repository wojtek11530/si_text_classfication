Alfa Romeo MiTo − samochód osobowy klasy aut miejskich produkowany przez koncern FIAT pod marką Alfa Romeo od 2008 roku. Auto zostało zaprezentowane podczas salonu motoryzacyjnego w Genewie w 2008 roku. Alfa Romeo MiTo jest konkurentem takich aut jak Audi A1 oraz Mini One/Cooper. Nazwa MiTo nawiązuje do dwóch włoskich miast: Mediolanu (wł. Milano), gdzie auto zostało zaprojektowane oraz Turynu (wł. Torino), gdzie jest produkowane. Ponadto w języku włoskim słowo "mito" oznacza "mit" lub "legendę".




Auto przed wprowadzeniem na rynek nosiło nazwę roboczą Alfa Romeo Mi.To. W 2009 roku pojawiła się wersja QV (Quadrifoglio Verde) z silnikiem 1.4 z turbodoładowaniem, którego moc sięga 180 KM. Dzięki małym rozmiarom samochód osiąga 100 km/h w czasie poniżej 7,5 sekundy i prędkość maksymalną powyżej 215 km/h.

W połowie 2013 roku samochód przeszedł niewielki facelifting. Zmieniło się scudetto - na wzór tego z Alfa Romeo Giulietta. Do palety barw nadwozia dodano kilka kolorów. Słabsze wersje otrzymały nowy wzór 15 calowych felg. Zmiany wewnętrzne to nowy system multimedialny Uconnect (w tym nowy 5 calowy ekran dotykowy) oraz nowe wzory tapicerek. Z nowości silnikowych to nowy 2-cylindrowy, turbodoładowany TwinAir 0.9l o mocy 105 KM. .

Przy okazji liftingu z gamy zniknęła najmocniejsza wersja oznacza QV. Ponowny debiut tego modelu nastąpił dopiero w marcu 2014 roku podczas salonu motoryzacyjnego w Genewie. Odświeżone MiTo QV napędzane jest silnikiem 1.4 MultiAir o mocy 170 KM i momencie 230 Nm (przy 2500 obr/min). Jednostka napędowa współpracuje z dwusprzęgłową skrzynią TCT. Samochód przyspiesza do 100 km/h w 7,3 s oraz może osiągnąć prędkość 219 km/h. 

Wygląd
Pojazd wyróżnia typowa dla marki stylistyka, którą zaprojektował Juan Manuel Diaz. Przednia część nadwozia inspirowana była modelem 8C Competizione. Widać to zwłaszcza w profilu maski silnika, atrapie, przednim zderzaku i kształcie reflektorów. Uwagę zwraca brak ramy okalającej szybę w drzwiach bocznych oraz zgrabny tył ze spoilerem i okrągłymi światłami wykonanymi w technologii diodowej.

W modelu zastosowano kilka nowatorskich rozwiązań konstrukcyjnych. Jest to m.in. po raz pierwszy zastosowana w samochodzie Alfa Romeo przekładnia z podwójnym suchym sprzęgłem DDCT, czy urządzenie sterownicze o nazwie DNA współpracujące z układem napędowym, hamulcami, sprzęgłem, zawieszeniem i skrzynią biegów. Pozwala ono na uzyskanie trzech różnych trybów zachowania się samochodu na podstawie stylu jazdy, najbardziej odpowiedniego do sytuacji lub dostosowanego do potrzeb użytkownika. Są to tryby: super sportowy (Dynamic), miejski (Normal), oraz tryb zachowujący maksymalny poziom bezpieczeństwa w warunkach utrudnionej przyczepności (All-weather).

Wersje wyposażeniowe
Impression
Progression
Distinctive
Quadrifoglio Verde

W standardowym wyposażeniu modelu MiTo znajdą się m.in. system stabilizacji VDC, siedem poduszek powietrznych, światła do jazdy dziennej, a także aktywny układ kierowniczy DST.

Dane techniczne













