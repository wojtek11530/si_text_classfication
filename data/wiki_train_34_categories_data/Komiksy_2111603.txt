Skład główny (fr. Magasin Général) to seria komiksowa, której twórcami są francuscy scenarzyści i rysownicy: Régis Loisel i Jean-Louis Tripp. W oryginale ukazuje się od 2006 r. nakładem wydawnictwa Casterman, po polsku publikuje ją Egmont Polska od 2010 r.

Seria utrzymana jest w konwencji komediodramatu i opowiada historię mieszkańców małego miasteczka Notre-Dame-des-Lacs w Quebecu w latach 20. XX w. Główną bohaterką jest Marie Ducharme, czterdziestoletnia wdowa prowadząca tytułowy skład główny - sklep, w którym można zaopatrzyć się we wszystkie niezbędne produkty. Pogrążona w żałobie, Marie z trudem stawia czoło samotności. Jej smutek przerywa pojawienie się w miasteczku Serge'a - tajemniczego Francuza, który wykazuje się znajomością weterynarii i technik kulinarnych. Nowe wydarzenia w życiu Marie komentuje zza grobu jej zmarły mąż Felix.

Albumy
Pierwsze trzy tomy ukazały się w Polsce w wydaniu zbiorczym.

1. Marie (2006, wydanie polskie 2010)

2. Serge (2006, wyd. pol. 2010)

3. Mężczyźni (2007, wyd. pol. 2010)

4. Wyznania (2008)

5. Montreal (2009)

6. Ernest Latullipe (2010)

7. Charleston (2011)

8. Kobiety (2012)

9. Notre-Dame-des-Lacs (2014)


