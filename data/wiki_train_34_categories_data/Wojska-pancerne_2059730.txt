'''2 Dywizjon Pociągów Pancernych (2 d.pg.panc.) – pododdział pociągów pancernych Wojska Polskiego.

Dywizjon sformowany został 17 kwietnia 1928 roku w garnizonie Niepołomice, na terenie Okręgu Korpusu Nr V w Krakowie. Do organizacji pododdziału wykorzystano żołnierzy i sprzęt wydzielony z 1 Pułku Saperów Kolejowych. Jednostka wykorzystywała także bocznicę stacji kolejowej Kraków Bonarka, gdyż bocznica w Niepołomicach była zbyt mała, by pomieścić więcej niż jeden pociąg. Niepołomice były miejscem stacjonowania dywizjonu, a Kraków Bonarka składnic i magazynów. W latach 30. bocznicę w Niepołomicach rozbudowano, zbudowano też warsztaty naprawcze, koszary dla załogi pociągu szkolnego i kompanii drezyn.

Dywizjon posiadał sześć pociągów pancernych:
„Śmiały”
„Groźny”
„Piłsudczyk”
„Stefan Czarnecki”
„Pierwszy Marszałek”
„Bartosz Głowacki”

W 1930 Pociąg Pancerny „Stefan Czarnecki” został rozformowany. Pozostałych pięć pociągów pozostało w składzie dywizjonu do września 1939, przy czym trzy z nich stanowiły zapas mobilizacyjny, a dwa zakwalifikowane zostały do grupy „ćwiczebno-mobilizacyjnej”. Do tej drugiej grupy należał Pociąg Pancerny „Pierwszy Marszałek”, użytkowany w charakterze pociągu manewrowego oraz Pociąg Pancerny „Piłsudczyk”, będący pociągiem szkolnym.



Do 15 maja 1930 dywizjon był jednostką saperów kolejowych, a następnie jednostką broni pancernych. Od 18 maja 1929 dyon, pod względem wyszkolenia artyleryjskiego, podporządkowany został dowódcy 5 Grupy Artylerii.
Od lutego 1934 dywizjon w czasie pokoju podlegał, za pośrednictwem dowódcy broni pancernych, I wiceministrowi spraw wojskowych, a pod względem zaopatrzenia w sprzęt i materiały oraz administracyjnym – II wiceministrowi spraw wojskowych. W latach 1937-1938 utworzone zostały trzy dowództwa grup pancernych, jako pośrednie ogniwo dowodzenia pomiędzy jednostkami a Dowództwem Broni Pancernych. 2 d.pg.panc. z dniem 1 sierpnia 1938 podporządkowany został dowódcy 3 Grupy Pancernej. Ponadto dywizjon był jednostką administracyjną (od 1 kwietnia 1938 – oddziałem gospodarczym) i jednostką mobilizującą.

20 stycznia 1930 roku Minister Spraw Wojskowych „zatwierdził dzień '''5 czerwca, jako datę święta dyonowego 2 dywizjonu pociągów pancernych”.

Organizacja pokojowa dywizjonu
dowództwo
szkolny pociąg pancerny
kadrowy (manewrowy) pociąg pancerny
pluton ogniowy
pluton motorowy
pluton wypadowy sapersko-minerski
pluton łączności
kompania drezyn
kwatermistrzostwo
pluton gospodarczy
park
warsztaty

Kampania wrześniowa

Dowódcą dywizjonu w kampanii wrześniowej był mjr Sączewski.

W dniach 24-26 sierpnia 1939, w mobilizacji alarmowej, zgodnie z planem mobilizacyjnym „W”, dywizjon sformował pięć pociągów pancernych, które zamiast dotychczasowych nazw otrzymały numery
Pociąg Pancerny Nr 51 (eks-„Pierwszy Marszałek”) – kpt. Leon Cymborski, od 2 września kpt. Zdzisław Rokossowski, przydział Armia Kraków
Pociąg Pancerny Nr 52 (eks-„Piłsudczyk”) – kpt. Mikołaj Gonczar, przydział Armia Łódź
Pociąg Pancerny Nr 53 (eks-„Śmiały”) – kpt. Mieczysław Malinowski, przydział Armia Łódź
Pociąg Pancerny Nr 54 (eks-„Groźny”) – kpt. Jan Rybczyński, od 2 września kpt. Józef Kulesza
Pociąg Pancerny Nr 55 (eks-„Bartosz Głowacki”) – kpt. Andrzej Podgórski, początkowo przydział Grupa Operacyjna Wyszków, od 3 września, przydzielony do Armii Prusy
Po zakończeniu mobilizacji wszystkie pociągi przemieściły się do rejonów operacyjnych armii. Losy pociągów pancernych są opisany w ich artykułach.


W II rzucie mobilizacji powszechnej dywizjon miał sformować Ośrodek Zapasowy Pociągów Pancernych nr 1. Z chwilą zakończenia mobilizacji dywizjon ulegał likwidacji. W etatcie ośrodka zapasowego przewidziany był między innymi Szkolny Pociąg Pancerny. 1 września dowództwo tego pociągu objął kpt. Franciszek Pietrzak.

2 września po klęsce 6 Dywizji Piechoty pod Pszczyną zaczęto planować ewakuację Dywizjonu. Mobilizacja jednostek II rzutu rozpoczęła się 4 września. Według Krawczaka i Odziemskiego, tego samego dnia dywizjon rozpoczął ewakuację z Niepołomic do Tarnobrzega, gdzie miał powstać Ośrodek Szkoleniowy Kadr Uzupełniających (Krawczak i Odziemski piszą, że „4 września rezerwistów i część kadry pod dowództwem mjr. Stanisława Sączewskiego, mjr. Józefa Dorzańskiego, kpt. Zygmunta Zawiłły i por. Jana Massalskiego załadowano do pociągu ewakuacyjnego”; jest to błąd – na stronie 32 swoich pamiętników kpt. Konieczny jasno stwierdza „majorowie Sączewski, Dobrzański, kpt. Zawiłą, kpt. Starzewski, Trębakiewicz i inni” poruszali się transportem samochodowym). Konieczny i Brzeski podają także, że transporty kolejowe i samochodowe opuściły Niepołomice dopiero 5 września. Transportem ewakuacyjnym dowodził kpt. Bronisława Koniecznego; w swoim pamiętniku podaje „oficerów było trzech, tj. ja, por. [Cezary] Masalski i jeden ppor. przydzielony z DOK jako informator.” Transportem samochodowym prawdopodobnie dowodził kpt. Lichnowski. Transport składał się z 23 wagonów. Nad ranem 5 września do wagonów dołączono lokomotywę, i pociąg ewakuacyjny ruszył. W okolicy stacji Brzesko na skutek nalotu zginął jeden z żołnierzy pociągu. Przez Brzesko-Bogumiłowice-Tarnów-Dębicę pociąg dojechał do Tarnobrzega 7 września.

W źródłach pojawiają się sprzeczne informacje co do losów transportu ewakuacyjnego. Według Krawczaka i Odziemkowskiego, miejsce przewidziane na zakwaterowanie było zbombardowane, podczas postoju pociągu nalot uszkodził pociąg ewakuacyjny – zniszczona została lokomotywa, spłonęły wagony; po tym wydarzeniu ewakuowanych zabrały samochody ciężarowe na Sandomierz-Lwów-Brody-Stanisławów-Kołomyję, 19 września kolumna przekroczyła granicę państwa. Odmienny przebieg wydarzeń podaje kpt. Konieczny. Potwierdza dotarcie na stację Tarnobrzeg 7 września; stację zastał zbombardowaną i opuszczoną. Ponieważ tylko jeden tor był zdatny do przejazdu, a za pociagiem ewakuacyjnym czekały inne, pociąg musiał ruszyć, zatrzymując się na bocznym torze w pierwszej stacji za Tarnobrzegiem w kierunku na Rozwadów (Sobów). Kpt. Konieczny wysłał por. Masalskiego na poszukiwania dowództwa; wieczorem ten zameldował telefonicznie, że spotkał dowództwo Dywizjonu koło Tarnobrzega, i mjr Sączewski nakazał doprowadzić transport do Żurawicy. Na stację Rozwadów pociąg dotarł ok. godziny 20.00 8 września. Rankiem 9 września pociąg dotarł do stacji Nisko. Ok. godziny 14.00 pociąg dotarł do Przeworska, który opuścił 9 września. Na trasie do Jarosławia, 10 września, pociąg utknął w zatorze, razem ze Szkolnym Pociągiem kpt. Pietrzaka. Tam po nalocie pociągi zostały zaatakowane przez piechotę i jednostki zmotoryzowane nieprzyjaciela. Unieruchomiony pociąg opuszczono pod ostrzałem niemieckim; tak koniec kolejowego transportu ewakuacyjnego opisał jego dowódca.

Symbole dywizjonu

Sztandar

Sztandar ufundowany został przez  społeczeństwo Niepołomic. Komitetowi fundacyjnemu sztandaru przewodniczył burmistrz Władysław Pikulski.

Zarządzeniem Prezydenta Rzeczypospolitej Polskiej z 25 marca 1938 nadano dywizjonowi sztandar. Jak wszystkie sztandary broni pancernych, posiadał on ujednoliconą prawą stronę płatu. Zamiast numeru oddziału, na białych tarczach między ramionami krzyża kawaleryjskiego występował Znak Pancerny. Znak ten występował również na przedniej ściance podstawy orła.

Na lewej stronie płatu sztandaru umieszczono:
w prawym górnym rogu – wizerunek Matki Boskiej Częstochowskiej
w lewym górnym rogu – wizerunek św. Michała
w prawym dolnym rogu –  godło Niepołomic
w lewym dolnym rogu – odznaka honorowa 2 dywizjonu pociągów pancernych

na górnym ramieniu krzyża kawalerskiego napis: „Przemyśl 10-11 XI.1918”,
na dolnym ramieniu krzyża kawalerskiego napis: „Lwów XI.1918 – VI.l919”,
na lewym ramieniu krzyża kawalerskiego napis: „Pohrebyszcze 29.V.1920”,
na prawym ramieniu krzyża kawalerskiego napis: „Zamość 29-31 VIII.I920”.

Uroczyste wręczenie sztandaru odbyło się 26 maja 1938 na Polu Mokotowskim w Warszawie. Sztandar wręczył reprezentujący Prezydenta RP i Naczelnego Wodza – minister Spraw Wojskowych gen. dyw. Tadeusz Kasprzycki.

Wręczenia dokonano  w Warszawie 26 maja 1938. W skład pocztu odbierającego sztandar wchodzili: kpt. Jan Rybczyński, sztandarowy – chor. Walenty Grobelny  oraz Bolesław Sitkowski. Sztandar do września 1939 przechowywany w dowództwie dywizjonu w Niepołomicach.

1 września sztandar powierzono dowódcy Szkolnego Pociągu Pancernego kpt. Pietrzakowi. 5 września pociąg opuścił Niepołomice. 10 września w godzinach rannych pociąg zatrzymał się w odległości 5 km od Jarosławia. Tu stoczył swoją ostatnią walkę. Kpt. Pietrzak nakazał sierż. Stanisławowi Hajdukowi zabrać sztandar i udać się na wschód. Sierż. Hajduk przedostał się do Rumunii, gdzie w Ploesti oddał sztandar dowódcy dywizjonu mjr. Tadeuszowi Sączewskiemu. Mjr Sączewski trafił do  z obozu internowanych oficerów w Targovista, gdzie zmarł. Przedtem sztandar przekazał żonie prosząc ją o oddanie go władzom wojskowym w attachacie w Bukareszcie. Z Bukaresztu sztandar odesłano do Francji, a później ewakuowano do Wielkiej Brytanii. Aktualnie znajduje się w Muzeum im. gen. Sikorskiego w Londynie.

Odznaka pamiątkowa

29 listopada 1929 roku Minister Spraw Wojskowych zatwierdził wzór i regulamin odznaki pamiątkowej 2 d.pg.panc..

Druga odznaka pamiątkowa została zatwierdzona rozkazem M.S.Wojsk., Dz. Rozk. Nr 5/38 z  14 V 1938, G. M. 3013. Repr. 1938 r.

Izba pamięci
W Jednostce Wojskowej nr 4115 w Niepołomicach znajduje się wojskowa izba pamięci Dywizjonu.
Niestety, Niepołomicką Jednostkę Wojskową, jak i stację kolejową, poligon i bocznice – zlikwidowano. Na jej terenie
mieści się osiedle mieszkaniowe.

Kadra dywizjonu
Dowódcy dywizjonu:'''
ppłk art. Wiktor Jan Hein (do 23 XII 1929 → dowódca 3 pac)
ppłk art. Stefan Mazurkiewicz (23 XII 1929 – III 1938)
mjr Zygmunt Chabowski (III 1938 – II 1939)
mjr art. Tadeusz Sączewski (do IX 1939)

Oficerowie dywizjonu:'''
mjr art. Jan Damaszewicz – dowódca pg. panc. nr 1 (od 1 IV 1928)
mjr art. Władysław Ratuszyński – dowódca pg. panc. nr 2 (od 1 IV 1928)
mjr art. Julian August Ezupowicz – kwatermistrz (od 1 IV 1928)
kpt. int. Karol Sapecki – płatnik (od 1 IV 1928)
kpt. adm. Bronisław Konieczny – płatnik (od 19 III 1939)
por. lek. Edward Eustachy Małkiewicz – lekarz (od 1 IV 1928)



Bibliografia
Pancerna opowieść, „Dziennik Polski” 26-27 XI 2005.
Eugeniusz Kozłowski, Wojsko Polskie 1936-1939. Próby modernizacji i rozbudowy, Wydawnictwo MON, wyd. II, Warszawa 1974.
Adam Jońca, ''2. Dywizjon Pociągów Pancernych w walce, Nowa Technika Wojskowa, numer specjalny nr 5 ()
Marian Żebrowski – ''„Zarys historii polskiej broni pancernej 1918-1947”''.  Zarząd Zrzeszenia Kół Oddz. Broni Pancernej. Londyn 1971






