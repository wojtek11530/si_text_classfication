
Równia pod Śnieżką (1350–1450 m n.p.m.) – płaskowyż w Karkonoszach w Sudetach Zachodnich.

Położenie
Płaskowyż, peneplena położona na wysokości od 1350 m do 1444 m n.p.m. na grzbiecie Karkonoszy pod najwyższą górą Sudetów Śnieżką, rozciąga się nad kotłem Łomniczki i Małego Stawu, Białym Jarem i Upską Jamą (czes. Úpská Jáma) oraz Doliną Białej Łaby (czes. Důl Bílého Labe).

Opis


Jest to płaska rozległa przestrzeń o powierzchnia ok. 9 km², położona na wierzchowinie Głównego Grzbietu (Śląskiego Grzbietu) i rozciągająca się po polskiej i czeskiej stronie Karkonoszy, na wysokości od 1350 m do 1444 m n.p.m. Popodcinana jest kotłami polodowcowymi: Kotłem Małego Stawu od strony północno-zachodniej, Białym Jarem od strony północnej, Kotłem Łomniczki od strony wschodniej, Kotłem Upy (czes. Úpská Jáma) od południowo-wschodniej strony. Od zachodu wcina się w nią Dolina Białej Łaby. Większą część równi zajmują torfowiska z kosodrzewiną. Znajdują się tu torfowiska wysokie osiągające średnicę 50 metrów. W najszerszym miejscu, które jest najbardziej podmokłe, równia ma prawie 3 km długości. Nad równią wznoszą się kopulaste wierzchołki: Śnieżka (1602 m), Smogornia(1489 m)po polskiej stronie, a po stronie czeskiej Studniční hora (1554 m) i Luční hora (1555 m).

Roślinność
Na równi zachowało się wiele cennych gatunków roślin. Jest to teren rezerwatu ścisłego. Rośnie tu kosodrzewina oraz wiele innych gatunków roślin objętych ochroną.

Wody
Na bagnistych, torfowiskowych terenach Równi pod Śnieżką biorą swój początek rzeki: Biała Łaba (czes. Bile Labe), Upa (czes. Úpa), Łomnica i Łomniczka.

Turystyka
Przez Równię pod Śnieżką prowadzą szlaki turystyczne:
czerwony fragment Głównego Szlaku Sudeckiego
niebieski z Karpacza Górnego do schroniska pod Śnieżką
czarny z Karpacza do schroniska pod Śnieżką.
Po czeskiej stronie:
niebieski z schroniska Louční Bouda do Śląskiego Domu (Schroniska pod Śnieżką).
Na środku równi zwanej również Białą Łąką stoi górskie schronisko turystyczne Luční bouda, jedno z największych i najstarszych, schronisk w Karkonoszach. Swój obecny kształt zawdzięcza przebudowie w latach czterdziestych XX wieku. U podnóża Śnieżki znajduje się schronisko górskie Śląski Dom (Schronisko pod Śnieżką). Przy schronisku Śląski Dom na Przełęczy pod Śnieżką (1394 m n.p.m.) do 21 grudnia 2007 roku znajdowały się dwa turystyczne przejścia graniczne do Czech: Równia pod Śnieżką – Luční bouda i Śląski Dom – Luční bouda.

Historia
Przez Równię przebiegał "Śląski Trakt", prastara droga z Vrchlabi na Śląsk. Pierwsze schronisko Strażnica zbudowano na równi już w XVII wieku.

W XVIII wieku na równi wypasano kilkadziesiąt sztuk bydła.

W latach II wojny światowej na Równi odbywały się szkolenia niemieckich ekspedycji polarnych.



Bibliografia
Słownik geografii turystycznej Sudetów, t. 3 Karkonosze, red. Marek Staffa, Wydawnictwo PTTK "Kraj", Warszawa – Kraków 1993, ISBN 83-7005-168-5
Mapa turystyczna Karkonosze polskie i czeskie 1:25&nbsp;000, Wydawnictwo "Plan", Jelenia Góra, ISBN 83-88049-26-7
K. Radwański, M. Szymczak; Atlas gór Polski. Sudety. Karpaty. Góry Świętokrzyskie; Wyd. ExpressMap; Warszawa 2008 r.; ISBN 8360120641



