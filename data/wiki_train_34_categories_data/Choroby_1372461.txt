Ropniak podtwardówkowy (łac. empyema subdurale, ang. subdural empyema) – nagromadzenie treści ropnej pomiędzy oponą twardą i pajęczą mózgu.

Etiologia
Najczęściej występuje w 2 i 3 dekadzie życia jako następstwo zakażeń w obrębie twarzoczaszki. W ponad połowie przypadków występuje jako powikłanie zapalenia zatok przynosowych, w 30% jako powikłanie zapalenia ucha. Zakażenie szerzy się najczęściej przez układ żylny, choć opisywane są także przypadki szerzenia się przez ciągłość.

Czynnikiem etiologicznym zakażenia najczęściej są:
paciorkowce
Staphylococcus aureus
Staphylococcus epidermidis
tlenowe pałeczki Gram-ujemne

Objawy kliniczne
W pierwszym okresie objawy są niecharakterystyczne i zwykle ograniczają się do 2 objawów:
ból głowy
gorączka
W późniejszym okresie występują bardziej charakterystyczne objawy, takie jak:
nudności i wymioty
objawy oponowe
i wreszcie dopiero w przypadku nagromadzenia większej ilości treści ropnej pojawiają się
objawy ogniskowe

Rozpoznanie
Pewne rozpoznanie można postawić na podstawie charakterystycznego obrazu tomografii komputerowej lub magnetycznego rezonansu jądrowego. Należy podkreślić, że w około 25% przypadków (u co czwartego chorego) badania te nie wykazują zmian w obrębie OUN. Dopiero powtórnie wykonane badanie rezonansem magnetycznym po podaniu gadolinu zwiększa czułość tych badań i tym samym umożliwia rozpoznanie.

Leczenie
leczenie neurochirurgiczne jest bezwzględnie konieczne w przypadku grubości ropniaka powyżej 9 milimetrów
antybiotykoterapia w przypadku mniejszych rozmiarów i jako uzupełnienie leczenia operacyjnego. Zwykle stosuje się 3 antybiotyki dożylnie:
penicylina G (w przypadkach MRSA – wankomycyna)
cefalosporyny III generacji
metronidazol.
Antybiotyki stosuje się nawet do 1 miesiąca po leczeniu operacyjnym i do 2 miesięcy w przypadku leczenia zachowawczego.

Rokowanie
Im później choroba zostaje rozpoznana, tym większe ryzyko wystąpienia trwałych ubytków neurologicznych (padaczka, niedowład, afazja) pomimo wyleczenia ropniaka. W przypadkach zaawansowanych śmiertelność wynosi około 40%.



Bibliografia
