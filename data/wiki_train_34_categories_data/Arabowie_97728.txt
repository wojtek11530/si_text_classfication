Mahmud Abbas, arab. محمود عباس, znany też jako Abu Mazin (ur. 26 marca 1935 w Safed) – palestyński przywódca i działacz niepodległościowy, prezydent Autonomii Palestyńskiej od 2005 roku, pierwszy premier palestyński (19 marca – 6 września 2003). Jeden z czołowych przywódców Al-Fatah, przewodniczący Organizacji Wyzwolenia Palestyny (wybrany 11 listopada 2004 po śmierci Jasira Arafata).

Biografia
Urodził się w mieście Safed (wtedy Palestyna była mandatem brytyjskim), w roku 1948 po proklamowaniu państwa Izraelu został wypędzony z rodziną a także ze wszystkimi mieszkańcami miasta do Syrii gdzie skończył studia w Damaszku, później przeprowadził się do Egiptu gdzie skończył studia prawnicze. Wyjechał do Moskwy gdzie otrzymał stopień doktora historii – jego praca doktorancka "Relacje między nazizmem i kierownictwem ruchu syjonistycznego" została później wydana jako książka.

Uchodzi za polityka bardzo dobrze widzianego na Zachodzie, między innymi dlatego, że wypowiadał się przeciwko antyizraelskiemu powstaniu Palestyńczyków – intifadzie. W 1965 wstąpił do Fatahu – ugrupowania, którym kierował Jasir Arafat. Od 1980 Abbas był członkiem Komitetu Wykonawczego Organizacji Wyzwolenia Palestyny, a w 1996 został wybrany na jego przewodniczącego, co nieformalnie potwierdziło jego pozycję zastępcy Arafata. To właśnie Abbas podpisał w 1993 porozumienie pokojowe z Izraelem. Był jego architektem, a długie kontakty z izraelską lewicą zyskały mu opinię "gołębia" w OWP.


Od marca do października 2003 był pierwszym premierem Autonomii Palestyńskiej. Zwolennik amerykańskiego planu pokojowego.

10 stycznia 2005 przewodniczący Centralnej Komisji Wyborczej Hanna Nasir potwierdził oficjalnie, że Mahmud Abbas – przywódca Organizacji Wyzwolenia Palestyny otrzymał 62,3 procent głosów i wygrał palestyńskie wybory prezydenckie. Abbas uzyskał 62,32 procent głosów, a jego główny rywal Mustafa al-Barghusi – 19,8 procent głosów. Na Abbasa głosowało 483.039 wyborców, a na Barghutiego 153&nbsp;516&nbsp;osób.
Tajsir Chalid z Demokratycznego Frontu Wyzwolenia Palestyny otrzymał 3,5 procent głosów, Bassam as-Salihi z Ludowej Partii Palestyny – 2,69 procent, Abd al-Halim al-Aszkar (niezależny) – 2,68 procent, Sajjid Husajn Baraka (niezależny) – 1,27 procent i Abd al-Karim Szubajr – 0,67 procent.

15 stycznia 2005 Mahmud Abbas został zaprzysiężony na stanowisko prezydenta Autonomii Palestyńskiej.

4 stycznia 2013 Mahmud Abbas na mocy dekretu przekształcił Autonomię Palestyńską w Państwo Palestyny.













