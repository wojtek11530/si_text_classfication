Stop Wooda (znany też jako stop Lipowitza) – niskotopliwy stop metali (topi się już w temperaturze 66,5 °C), srebrzystoszary, drobnoziarnisty, składający się z bizmutu, kadmu, ołowiu i cyny.
Został wynaleziony przez amerykańskiego dentystę Barnabasa Wooda i miał zastosowanie w dentystyce.

Stop ten jest stosowany:
w jubilerstwie do lutowania
w bezpiecznikach przeciwpożarowych jako element topikowy, którego stopienie przerywa obwód elektryczny i uruchamia alarm
jako materiał do osłon przed promieniowaniem rentgenowskim (np. w radioterapii do wykonywania indywidualnych osłon dla ludzi)
jako wypełnienie łaźni laboratoryjnych do wysokich temperatur

Zazwyczaj stop Wooda zawiera następujące proporcje metali:
bizmut 5 części
ołów 2,5 części
cyna 1,25 części
kadm 1,25 części

Zmiana proporcji poszczególnych metali w stopie ma znaczny wpływ na jego temperaturę topnienia.

Najniższą temperaturę topnienia (66,5 °C) ma stop zawierający dokładnie:
Bi 50,1%
Pb 24,9%
Sn 14,6%
Cd 10,4%

Stop o takim składzie ma gęstość 9,7 g/cm³. Stop Wooda wykazuje inwersję rozszerzalności termicznej, to znaczy w pewnym zakresie kurczy się wraz ze wzrostem temperatury.








