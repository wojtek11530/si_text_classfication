Suzana Frashëri z d. Rrapaj (ur. 28 lutego 1954 w Tiranie) - albańska śpiewaczka operowa (sopran).

W latach 1969-1973 uczyła się w klasie wokalnej liceum artystycznego Jordan Misja w Tiranie. W latach 1973-1977 studiowała w Instytucie Sztuk w Tiranie, pod kierunkiem Gjoniego Athanasa i Juliana Bajesu. W 1979 zdobyła główną nagrodę w konkursie Młode Głosy, organizowanym dla początkujących wokalistów albańskich. W latach 1985-1987 ukończyła studia podyplomowe w rzymskiej Akademii Muzycznej, pod kierunkiem prof. Valerio Paperi.

W roku 1976 została mianowana solistką Zespołu Artystycznego Armii Albańskiej. Z tym zespołem zaśpiewała ponad 3000 koncertów. Oprócz koncertów w Albanii, występowała także we Włoszech, Grecji, Macedonii, Izraelu i Pakistanie. W jej repertuarze oprócz arii operowych znalazły się także pieśni ludowe. W zbiorach telewizji albańskiej znajduje się ponad 150 filmów z występów Suzany Frashëri. Część z tych nagrań znalazła się na płycie CD, wydanej w roku 1999.

W 1987 rozpoczęła pracę w Instytucie Sztuk w Tiranie. Od stycznia 2000 sprawuje tam funkcję kierownika katedry sztuki wokalnej. Prowadziła także zajęcia z uczniami liceum artystycznego Jordan Misja w Tiranie. Jest autorką podręcznika z zakresu techniki wokalnej (Baza teknike vokale dhe elemente e saj).

W 1993 zdobyła w Grecji prestiżową nagrodę Balcanica. Za swoją działalność artystyczną została odznaczona w 1984 przez władze Albanii - Orderem Naima Frashëriego.

Bibliografia
