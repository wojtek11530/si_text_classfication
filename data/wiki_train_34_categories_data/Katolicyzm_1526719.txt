Mikołaj Michał Wyżycki, herbu Gierałt (ur. 1649, zm. 5 stycznia 1705) – polski duchowny rzymskokatolicki, kanonik laterański, opat czerwiński, biskup chełmski w latach 1699-1705, sekretarz wielki koronny, kanclerz Akademii Zamojskiej.

Życiorys
Urodził się w marcu 1649 roku. Był prawdopodobnie synem Józefa Wyżyckiego i Konstancji z Czetwertyńskich. Po ukończeniu studiów, został członkiem zakonu kanoników regularnych. Piastował funkcję opata czerwińskiego i proboszcza parafii w Woli Zarzyckiej. 

Przyjaciel i doradca Jana III Sobieskiego. Na jego dworze piastował urząd sekretarza wielkiego koronnego. W 1697 roku poparł kandydaturę elektora saskiego. Wspólnie z Aleksandrem Wyhowskim ukradł koronę królewską ze skarbca wawelskiego, aby dostarczyć ją na koronację Augustowi II Mocnemu. W późniejszych latach zaufany stronnik monarchy.

11 kwietnia 1699 roku dzięki protekcji królewskiej został mianowany biskupem chełmskim. Jego staraniem rozpoczęto budowę rezydencji biskupiej w Skierbieszowie.

Pochowany jest w krypcie kościoła franciszkańskiego w Zamościu.

Bibliografia
S. Chodyński, Chełmskie biskupstwo obrządku łacińskiego, w: Encyklopedia kościelna, wyd. M. Nowodworski, t. III, Warszawa 1874.
M. Kokosiński; Chełmska Diecezja łacińska 1359-1807'', w: Propatria, czerwiec 2002, nr 1 (82).
B. Kumor, Chełmska diecezja, w: Encyklopedia katolicka, t. III, Lublin 1985.













