
Bogdan Hamera (ur. 23 marca 1911 w Ostrowcu Świętokrzyskim, zm. 18 stycznia 1974 w Warszawie) – pisarz polski, autor powieści produkcyjnej Na przykład Plewa.

W okresie II Rzeczypospolitej związany z ruchem komunistycznym. W latach 1943-1953 pełnił służbę w Ludowym Wojsku Polskim. W latach 1954-1955 był ambasadorem w Budapeszcie. W latach sześćdziesiątych pracował w redakcji „Tygodnika Kulturalnego”.

Debiutował w 1950 powieścią produkcyjną Na przykład Plewa, która została uznana za wzorcową powieść socrealistyczną. Na jej podstawie powstał scenariusz filmu Pierwsze dni w reżyserii Jana Rybkowskiego. Akcja powieści i filmu rozgrywała się w Hucie Ostrowiec. 

Odznaczony m.in. Srebrnym Krzyżem Zasługi, Krzyżem Walecznych, Srebrnym Medalem „Za Zasługi na Polu Chwały” i Brązowym Medalem „Za Zasługi dla Obronności Kraju”. Zmarł w 1974, został pochowany na Cmentarzu Komunalnym na Powązkach. 

Dzieła
Na przykład Plewa, Książka i Wiedza, 1950
Śladami czołgów t. 1 i 2, Wydawnictwo MON, 1952 
Chodzenie ze strzelbą, Iskry, 1959 
Czas wyrzeczeń, Wydawnictwo MON, 1964 
Dobra woda, Ludowa Spółdzielnia Wydawnicza, 1972
Szczypta Apokalipsy, Ludowa Spółdzielnia Wydawnicza, 1974 














