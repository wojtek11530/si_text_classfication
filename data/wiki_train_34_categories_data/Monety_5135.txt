
Quadrans, kwadrans – moneta w starożytnym Rzymie równa 1/4 asa.

Od wprowadzenia asa do obiegu w rzymskim systemie monetarnym (pocz. III w. p.n.e.) stanowił jego podziałkę jako czwarta część (stąd nazwa) tego nominału. Na awersie nosił głowę Herkulesa, a na odwrocie (poniżej dziobu okrętu) znaczony był trzema punktami (kropkami) jako mający wartość trzech uncji (dlatego niekiedy nazywano go teruncius). W okresie Republiki bity z brązu kwadrans uległ redukcji z pierwotnej wagi 68,25 g do 3,4 grama. 

W czasach Cesarstwa miedziany kwadrans stanowił nadal czwartą część asa. W systemie monetarnym Augusta był najmniejszą jednostką monetarną o wadze normatywnej 3,24 g; 1600 kwadransów równało się aureusowi (złotemu denarowi). Średnica krążka wynosiła 15-18 mm. Funkcjonował niemal do końca II stulecia n.e. 

We wschodnich prowincjach cesarstwa określano go grecką nazwą kodrantes (κοδράντης) i tak wymieniony jest w ewangeliach Nowego Testamentu (Mt 5,26; Mk 12,42).

Bibliografia
Andrzej Kunisz, Numizmatyka rzymska [w] Vademecum historyka starożytnej Grecji i Rzymu, t. I, Warszawa 1982
Remo Capelli, Manuale di numismatica, Milano 1962
Bibel-Lexikon (hrsg. von H. Haag), Leipzig 1970, kol. 1185

Zobacz też
System monetarny w cesarstwie rzymskim




