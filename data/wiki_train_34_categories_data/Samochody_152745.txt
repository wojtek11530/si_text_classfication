





Citroën XM – samochód osobowy klasy wyższej-średniej produkowany przez firmę Citroën w latach 1989-2000.

Zaprezentowany w dniu 23 maja 1989, XM był nowoczesnym dużym pojazdem firmy Citroen. Następcą Citroëna CX. Jego zadaniem było konkurowanie z pojazdami takich marek jak Audi 100 i BMW serii 5 w sektorze, który stanowił ok. 14,2&nbsp;% europejskiego rynku klasy średniej. Auto spotkało się z pozytywnym odbiorem wśród publiczności, ekspertów i fanów marki. XM uzyskując prawie dwukrotnie więcej głosów niż drugi w rankingu Mercedes R129 SL wygrał europejską nagrodę Car of the Year 1990. Wersje nadwoziowe obejmowały pięciodrzwiową limuzynę i kombi (Break). Jako następca modelu CX również wyposażony był w zawieszenie hydropneumatyczne, lecz już drugiej generacji zwanej hydroaktywnym, w której kierowca może wybrać między sportową a komfortową charakterystyką tłumienia. Wersje z silnikami 3.0 V6 (zarówno 12v, jak i 24v) wyposażane były w odziedziczony po Citroënie CX układ kierowniczy diravi. Model XM wyróżniał się bardzo futurystycznym wyglądem, kontynuując tradycje poprzednika modelu CX.

Citroen XM charakteryzował się szeroką gamą jednostek napędowych, od ospałych diesli po dynamiczne i luksusowe wersje z motorem V6. Moc maksymalna wahała się od 80-200 KM. W najdroższej wersji Pallas można spotkać skórzaną tapicerkę, automatyczną skrzynię biegów i elektrycznie regulowane przednie siedziska. Wersja Pallas występowała wyłącznie z 200 KM silnikiem i umożliwiała przyśpieszenie od 0-100 km/h w około 8,5 sekundy i rozpędzenie się do prędkości maksymalnej powyżej 230 km/h.

Przewidywane roczna produkcja ustalona była na poziomie ok. 150&nbsp;000 aut w Europie. Jednak auto nigdy nie osiągnęło tego celu z różnych powodów – rynek dużych samochodów przeżywał kryzys, toteż zakup takowych przez klientów ukierunkowany był na produkty od producentów takich jak BMW i Mercedes-Benz, które były postrzegane jako bardziej prestiżowe, lepiej wykonane i z większymi gamami silników . Jednocześnie klienci nie szukali tak bardzo komfortu w aucie, lecz zależało im na dobrym prowadzeniu, sprężystym zawieszeniu, łatwości obsługi i dobrym osiągom; na nieszczęście dla marki Citroën, słynącej głównie z komfortowego resorowania aniżeli sportowym osiągom i prowadzeniu, model XM pozostał nieco w cieniu tych dwóch marek. XM borykał się z problemem nie dość dobrego zaprojektowania i niskiego nakładu finansowego, był opracowany razem z Peugeotem 605, podczas gdy niemieckie koncerny wydały około kilku miliardów marek na prototypy, badania i doświadczenia na swoje auta klasy średniej. XM nie spełnił pokładanych w nim nadziei na pełnoprawne zastąpienie klasycznego modelu Citroena DS, jednak nie przeszkodziło to w osiągnięciu sukcesu na rynku francuskim, gdzie pojazd znany był z wysokiego komfortu jazdy, sporego wnętrza i dobrego wyposażenia. Niemalże 5-metrowa, przedłużona o 25 cm wersja kombi (break) cechowała się prawie 2000-litrowym bagażnikiem (po złożeniu tylnych siedzeń), który był jednym z największych nie tylko w swojej klasie, ale w ogóle oferowanych jako kombi na rynku europejskim, bijąc nawet duże modele Volvo 760 i 960. Ten model Citroena charakteryzował się również bardzo dobrymi, niezawodnymi i chwalonymi przez specjalistów silnikami wysokoprężnymi, które mimo niskiego spalania posiadały bardzo dobre osiągi.

Opis modelu

Auto produkowano w bardzo szerokiej gamie wyposażeniowej. Dostępne były zarówno maksymalnie zubożone wersje robocze, jak i bardzo bogato wyposażone limuzyny.

Lista dostępnych dodatków obejmowała m.in.:
zawieszenie hydroaktywne z opcją SPORT
tapicerkę skórzaną, lub mieszaną (skóra z alcantarą)
system audio
komputer pokładowy
automatyczną klimatyzację
tempomat
podgrzewanie foteli (także tylnych)
pełne sterowanie radiem z kierownicy
elektrycznie regulowane i podgrzewane lusterka
elektrycznie otwierane wszystkie szyby
telefon pokładowy
drewniane (z prawdziwego drewna, co jest nieczęste nawet w tym segmencie aut) wykończenie deski rozdzielczej i drzwi
dodatkową tylną szybę, przeciwdziałającą wychłodzeniu wnętrza po otwarciu bagażnika
pełną elektrykę foteli przednich
automatyczne skrzynie biegów firmy ZF
wspomaganie kierownicy DIRAVI
Lampki do czytania dla pasażerów z tyłu

Po zakończeniu produkcji XM jego następcą został przejściowo Citroën C5. Jednak prawdziwym następcą jest zaprezentowany na salonie samochodowym w Genewie w 2005 roku Citroën C6.

Modele Citroëna XM
















