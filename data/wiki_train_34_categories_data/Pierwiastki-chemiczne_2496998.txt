
Lekki szkielet stalowy (metalowy) – Konstrukcja szkieletowa budynków, w której podstawowym materiałem stosowanym do budowy są lekkie, zimno-gięte profile z galwanizowanej stali. W Polsce do produkcji profili stosuje się stal konstrukcyjną klasy 280 lub 350, ocynkowaną ogniową powłoką 275g/m2.

Rodzaje budynków

W technologii szkieletu stalowego wznosić można dowolne typy budynków: jedno- i wielorodzinne, szkoły, szpitale, obiekty handlowe, przemysłowe, magazynowe. Obiekty mogą mieć do 4 kondygnacji, maksymalna wysokość ścian to 6 m, rozpiętość stropów do 12m. W przypadku łączenia szkieletu stalowego z konstrukcją nośną żelbetową szkielet stalowy służy do wykonania ścian osłonowych, ścian działowych, konstrukcji dachu. W takim przypadku wymiary budynku są dowolne.

Nadbudowy
Ze względu na lekkość i wytrzymałość konstrukcji szkielet stalowy można stosować do wykonywania nadbudowy na istniejących budynkach. W przypadku nadbudowy istotne znaczenie mają materiały oraz rozwiązania konstrukcyjne (technologie) zapewniające spełnienie warunków wytrzymałościowych przy konkretnych warunkach gruntowych i możliwości tylko niewielkiego dociążenia istniejących fundamentów. Szkielet stalowy mocowany jest do fundamentów lub elementów żelbetowych istniejących budynków (wieńców) za pomocą kotew wklejanych lub rozporowych, taśm kotwiących albo gwoździ wstrzeliwanych.
 
Technologia
Produkcja profili jest prefabrykowana, co zapewnia jednolitą jakość materiału. Następnie profile łączone są w fabryce za pomocą nitów lub śrub samowiercących w panele i kratownice. Gotowe elementy dostarczane są na plac budowy i tam łączone w całość na przygotowanym wcześniej fundamencie.

Do wykończenia budynków stosować można dowolne rodzaje pokrycia dachu, materiałów izolacyjnych (wełna mineralna, styropian, pianka poliuretanowa), elewacyjnych (tynk, ceramika, płyty warstwowe, drewno) i wykończeniowych (płyty cementowe, kartonowo-gipsowe, gipsowo-włóknowe). Instalacje wykonywane są w wylewkach i przestrzeni pomiędzy profilami stalowymi w ścianach i stropach.

W wyniku znaczącego stopnia prefabrykacji czas budowy jest krótki. Konstrukcja domu jednorodzinnego wznoszona jest w 1 tydzień, cały dom pod klucz w 2 – 4 miesiące.



Bibliografia
Dom, co ma serce ze stali. Technologia lekkiego szkieletu stalowego, Murator 1/2012, s. 82
Dom o konstrukcji stalowej, http://www.konstrukcjestalowe.info/domek-stalowy.php
Light steel framing, Wikipedia.org, http://en.wikipedia.org/wiki/Steel_frame#Light_steel_framing
Steel Framing Guide - A Builder's Guide To Steel Frame Construction, http://store.steelframingalliancestore.com/stfrgubuguto.html
TechNote - D001-07: Durability of Cold-Formed Steel Framing Members, http://store.steelframingalliancestore.com/deguforcostd.html


