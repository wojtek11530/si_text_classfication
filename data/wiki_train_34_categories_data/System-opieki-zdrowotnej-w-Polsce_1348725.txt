Kornel Stanisław Gibiński (ur. 7 września 1915 w Krakowie, zm. 31 marca 2012 w Katowicach) – polski lekarz, profesor doktor habilitowany nauk medycznych, członek rzeczywisty PAN, PAU, dr.h.c.mult. , internista, gastroenterolog, farmakolog kliniczny oraz filozof medycyny.

Biografia
Edukacja i kariera zawodowa
Ukończył Wydział Lekarski Uniwersytetu Jagiellońskiego, dyplom uzyskał w 1939, stopień doktora w 1945, doktor habilitowany w 1949. W 1954 został profesorem nadzwyczajnym a w 1966 profesorem zwyczajnym. Pracę rozpoczął jeszcze jako student w Zakładzie Fizjologii UJ w 1935. W trakcie II wojny światowej pracował w Klinice Chorób Wewnętrznych UJ oraz Ubezpieczalni Społecznej. Członek Armii Krajowej, aresztowany i osadzony w Gross-Rosen w 1944. Po wojnie pracował we Wrocławiu (tam zainteresował się endoskopią, gdy znalazł 3 poniemieckie endoskopy). W 1953 został kierownikiem Kliniki Chorób Wewnętrznych w Bytomiu, a w 1961 w Katowicach. W 1974 został kierownikiem Kliniki Gastroenterologii i Instytutu Chorób Wewnętrznych w Katowicach, którymi kierował do emerytury (1985).

Działalność naukowa
Założyciel i przewodniczący Polskiego Towarzystwa Gastroenterologicznego, członek honorowy: Polskiego Lekarskiego Towarzystwa Radiologicznego, Towarzystwa Internistów Polskich, Polskiego Towarzystwa Lekarskiego, Francuskiego Towarzystwa Gastroenterologii, Towarzystwa Naukowego Lekarzy Czechosłowackich im. J. E. Purkyne. Członek komitetów redakcyjnych ,,Przeglądu Lekarskiego``, ,,Polskiego Archiwum Medycyny Wewnętrznej``. Od 1961 r. członek czynny New York Academy of Sciences, od 1970 r. członek Royal Society of Medicine (Londyn), wiceprezydent Europejskiego Tow. Endoskopii (1980-1984) i wiceprezydent Światowej Organizacji Towarzystwa Gastroenterologii (1982-1986).

Odznaczony m.in.: Krzyżem Oficerskim i Kawalerskim OOP, odznaką ,,Zasłużony Lekarz PRL``, nagrodą Fundacji Alfreda Jurzykowskiego (1979 r.), Nagrodą Państwową II st., Medalem "Gloria Medicinae".

Bywa nazywany ojcem śląskiej interny. Promotor ponad 40 przewodów doktorskich i opiekun 13 habilitacyjnych. W dowód uznania dla jego osoby 7 września 2006 nadano jego imię Centralnemu Szpitalowi Klinicznemu w Katowicach. Kilka dni wcześniej został ogłoszony Honorowym Obywatelem Miasta Katowice.

Wówczas, w trakcie laudacji, prof. dr Andrzej Nowak powiedział o nim:
Historyczność tej chwili wymaga podkreślenia zasług tego nieprzeciętnego człowieka, wielkiego uczonego, który trwale zapisał się w dorobku nauk medycznych, stając się jednocześnie chlubą Śląskiej Akademii Medycznej i jej światowym ambasadorem; który jako mistrz i nauczyciel akademicki wykształcił wiele roczników studentów i lekarzy, wywarł też decydujący wpływ na drogi życiowe i osobisty rozwój zawodowy niejednego spośród tu obecnych, który wreszcie – co sam uważa za najważniejsze – jako lekarz zawsze pozostawał i pozostaje blisko pacjenta, uznając jego dobro za najważniejszy cel swego działania.''

Opublikował 7 opracowań monograficznych, ponad 30 rozdziałów w opracowaniach zbiorowych oraz ponad 400 artykułów, w tym 77 publikowanych zagranicą.

Autor pierwszego polskiego podręcznika gastroenterologii klinicznej (1958), stworzył pierwszą na Śląsku pracownię endoskopową, uruchomił drugą w Polsce "sztuczną nerkę" i pierwszą pracownię angiograficzną.

21 lipca 1974 roku odznaczony Orderem Budowniczych Polski Ludowej. 

Był bliskim przyjacielem i współpracownikiem prof. Tadeusza Chruściela.



Linki zewnętrzne
