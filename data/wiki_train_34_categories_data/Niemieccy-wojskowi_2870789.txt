
Jan Rożek (ur. 6 października 1886 w Wąsowie, zm. wiosną 1940 w Twerze) – powstaniec wielkopolski, uczestnik wojny polsko-bolszewickiej, funkcjonariusz Policji Państwowej i  jedna z ofiar zbrodni katyńskiej.

W 1903 r. wyjechał do Lipska, gdzie wyuczył się zawodu brukarza. Po służbie wojskowej pracował w tym samym mieście jako konduktor. W czasie I wojny światowej został zmobilizowany do wojska niemieckiego (22 batalion saperów) i wysłany na front zachodni.

Po zakończeniu działań wojennych przyłączył się do Powstania Wielkopolskiego, był współorganizatorem i dowódcą kompanii powstańczej we Lwówku. Na jej czele rozbroił niemieckich kolonistów w pobliskich wsiach i obsadził Lwówek. Następnie uczestniczył w walkach pod Miedzichowem, Lewicami i Grudną. 

Po zakończeniu walk w Wielkopolsce brał udział w wojnie polsko-bolszewickiej.

W okresie międzywojennym był funkcjonariuszem Policji Państwowej najpierw w Buku, a później w Nowym Tomyślu.

We wrześniu 1939 dotarł transportem do w Brześcia nad Bugiem, gdzie został internowany przez Armię Czerwoną. Wiosną 1940 r. został zamordowany przez NKWD w Twerze.
Ze związku małżeńskiego z Katarzyną Olejnik miał troje dzieci: Mieczysława, Leonarda i Irenę.

Odznaczenia
Krzyż Walecznych
Krzyż Niepodległości
Medal Pamiątkowy za Wojnę 1918-1921

Bibliografia
Zdzisław Kościański, Bogumił Wojcieszak, "Trzeba było pójść... Powiat Nowotomyski w Powstaniu Wielkopolskim 1918-1919. Historia i Pamięć", Nowy Tomyśl 2010, ISBN 978-83-915081-7-6 
