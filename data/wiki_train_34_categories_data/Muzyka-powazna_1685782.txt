Sabina Nowicka (ur. 21 maja 1914 w Łodzi – zm. 14 maja 2006 w Łodzi) – prawnik, dyrektor teatrów dramatycznych.

Życiorys
Nauka
Egzamin maturalny zdała w Gimnazjum A. Skrzypkowskiej w Łodzi w 1932. Następnie rozpoczęła studia na Wydziale Prawa Uniwersytetu Warszawskiego, które musiała przerwać w 1937 z powodu problemów materialnych. W Warszawie miała okazję zetknąć się z prof. Tadeuszem Kotarbińskim, który wywarł duży wpływ na jej poglądy (podawała się za uczennicę Kotarbińskiego i do końca jego życia utrzymywała z nim kontakt).

W latach 30. została członkiem Sceny Robotniczej Towarzystwa Uniwersytetów Robotniczych w Łodzi, gdzie uczestniczyła w przedstawieniach teatralnych. Poznała tam swojego przyszłego męża (Zygmunta Nowickiego).

Sabina Nowicka była sympatyczką PPS (przyjaźniła się z Henrykiem Wachowiczem).

Przed wybuchem II wojny światowej pracowała w Łodzi jako urzędniczka. 

W październiku 1939 uciekając przed Niemcami dostała się do Lwowa. Na tamtejszym uniwersytecie w 1940 ukończyła studia. Po ich zakończeniu ponownie podjęła się pracy urzędniczej. Atak Niemiec na ZSRR spowodował jej ewakuację ze Lwowa w głąb Związku Radzieckiego.

Służba wojskowa
W 1943 roku wstąpiła do 9 pułku piechoty III Dywizji I Armii Wojska Polskiego. Była instruktorem sportowym i kulturalnym, a także żołnierzem liniowym. W czasie walk o przyczółek czerniakowski została ranna.

Otrzymała srebrny i brązowy medal „Zasłużonym na polu chwały” (1944, 1945).

Po zakończeniu wojny została przeniesiona do administracji wojskowej w Łodzi, gdzie w 1947 zakończyła służbę w stopniu kapitana.

Działalność teatralna
Pierwsza praca teatralna Sabiny Nowickiej miała miejsce w Teatrze Wojska Polskiego w Łodzi w czasie dyrekcji Leona Schillera. Była wicedyrektorem tego teatru, a po przeniesieniu się części zespołu do Warszawy pełniła tę samą funkcję w nowopowstałym Teatrze im. Stefana Jaracza w Łodzi (1947-1968, 1984-2002).

Brała udział w tworzeniu Teatru Ziemi Łódzkiej (1953), a następnie była współtwórczynią i pierwszym dyrektorem Teatru Wielkiego w Łodzi (1954-1961). Tworzyła (wspólnie z Feliksem Parnellem) łódzkie szkolnictwo baletowe (1958-1961). W 1968 zwolniono ją z pracy.

Do teatru wróciła w 1980. W latach 1980-1984 była wicedyrektorem Teatru im. Juliusza Osterwy w Gorzowie Wielkopolskim. Zainicjowała budowę Sceny Kameralnej im. Leona Schillera w Teatrze im. S. Jaracza w Łodzi (1994).

W 2002 przeszła na emeryturę. Była zasłużonym członkiem Związku Artystów Scen Polskich. Napisała wspomnienia Dla teatru …'' (fragmenty były drukowane w pismach: Teatr, Ruch Muzyczny, Tygiel Kultury, Odgłosy i Kalejdoskop).

Życie prywatne



Jej mąż Zygmunt Nowicki (1909–1977) był popularnym łódzkim aktorem.
 
Była siostrą dr Romany Toruńczyk (1915-2000), matką aktora, dziennikarza i reżysera Wiesława Nowickiego (1946-2012), babcią skrzypaczki i kompozytorki Eweliny Nowickiej (ur. 1982).

Długoletnia działaczka i wiceprezes Towarzystwa Przyjaciół Łodzi.

Zmarła 14 maja 2006 i została pochowana na cmentarzu na Dołach obok męża.

Nagrody i odznaczenia
Laureatka Nagrody Miasta Łodzi w latach 1957 i 2000
Uznana za jedną najwybitniejszych łodzianek XX wieku w plebiscycie czytelników Dziennika Łódzkiego w 2000
Komandorski (1991), Oficerski (1965) i Kawalerski (1947) Krzyże Orderu „Polonia Resttituta”
Złoty i Srebrny Krzyże Zasługi

Upamiętnienie
W styczniu 2007 w Teatrze Wielkim w Łodzi odsłonięto tablicę pamiątkową poświęconą Sabinie Nowickiej.
Od 2007 Towarzystwo Przyjaciół Łodzi przyznaje medale "Pro publico bono" im. Sabiny Nowickiej dla ludzi zasłużonych dla kultury i miasta.

Literatura
Nowicka S.; Who is Who w Polsce; Wyd. II R. Huebnera; 2003, ISBN 3-7290-0040-3
Iżykowska-Mironowicz S.; Łodzianie ...; , ISSN 1231-5354
Orlińska K.; Sabina Nowicka; Gazeta Wyborcza Łódź; 9.06.2006
Kuligowska-Korzeniewska A.; Sabina Nowicka. Legenda teatru łódzkiego; Zeszyty Literackie 2006 nr 3 (95)
Kowalski K., Skupieński W.; Sabina Nowicka; Gazeta Wyborcza; 27-28.01.2007
Sabina Nowicka; druk Towarzystwa Przyjaciół Łodzi; marzec 2007
R. P.; Kwadrans rozmowy z Sabiną Nowicką; Żołnierz Wolności; 1965 nr 283 z 1.12.1965



Bibliografia
Linki zewnętrzne
