Audi TT Sportback – samochód koncepcyjny niemieckiej marki Audi zaprezentowany podczas targów motoryzacyjnych w Paryżu w październiku 2014 roku. Auto nawiązuje wyglądem do klasycznego modelu TT, lecz jest klasycznym liftbackiem przypominającym coupe.

Samochód został zbudowany na płycie podłogowej koncernu Volkswagen AG MQB. Podobnie jak model TT III generacji samochód został wyposażony w wirtualną deskę rozdzielczą (virtual cockpit) z ekranem ciekłokrystalicznym o przekątnej 12,3 cala na której wyświetlać można tradycyjne wskaźniki albo inne informacje, np. komputer pokładowy, system multimedialny, mapę nawigacji. Z przodu pojazdu auto zostało wyposażone w oświetlenie diodowo-laserowe. Zamiast tylnej kanapy zostały zamontowane dwa fotele.

Pojazd wyposażono w dwulitrowy turbodoładowany silnik benzynowy w technologii FSI o mocy 400 KM (dostępny przy mocy 6500 obr./min.) oraz dysponujący 450 Nm w zakresie od 2400 do 6000 obr./min. Współpracuje on z 7-stopniową przekładnią zautomatyzowaną S Tronic z dwoma sprzęgłami oraz napędem na obie osie (Haldex). W rezultacie sprint od zera do "setki" zajmuje jedynie 3,9 s, a średnie zużycie paliwa według Audi wynosi poniżej 7 l/100 km.










