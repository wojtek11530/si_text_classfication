Konwencje Rady Europy – zbiorcza nazwa umów międzynarodowych zawieranych pod auspicjami Rady Europy. Umowy te publikowane są w Council of Europe Treaty Series, a ich liczba wynosi ponad 200 (łącznie z protokołami dodatkowymi) i rokrocznie jest wyższa. 

Konwencje Rady Europy służą zbliżaniu państw członkowskich organizacji, a w szczególności ich porządków prawnych poprzez ustalanie wspólnych standardów prawnych na kontynencie europejskim.

Nazewnictwo konwencji

Praktyka międzynarodowa w zakresie nazewnictwa umów międzynarodowych nie jest jednolita, a z punktu widzenie prawa międzynarodowego nazwa konkretnej umowy ma znaczenie drugorzędne, jako że nazwa umowy nie ma wpływu na jej charakter prawny i moc wiążącą.

Umowy międzynarodowe zawierane pod auspicjami Rady Europy tradycyjnie określane sa jako konwencje, traktaty lub porozumienia. W praktyce jednak stosowane są rozmaite nazwy:
karta, np. Europejska Karta Społeczna (1961) 
kodeks, np. Europejski Kodeks Zabezpieczenia Społecznego (1964)
porozumienie ogólne - Porozumienie ogólne w sprawie przywilejów i immunitetów Rady Europy (1949)
konwencja, np. Konwencja o ochronie praw człowieka i podstawowych wolności (1950)
konwencja ramowa, np. Konwencja ramowa o ochronie mniejszości narodowych (1995)
protokół, np. Protokół do Konwencji o ochronie praw człowieka i podstawowych wolności (1952)
układ, np. Układ o stosowaniu europejskiego porozumienia z 17 października 1980 r. dotyczącego świadczenia opieki medycznej osobom podczas pobytu czasowego  (1988).

Uczestnictwo w konwencjach Rady Europy
Stronami konwencji Rady Europy z reguły są jej państwa członkowskie. Jednak zdecydowana większość z konwencji otwarta jest dla państw europejskich nie będących członkami Rady Europy, a większość także dla państw pozaeuropejskich, przede wszystkim tych, które uczestniczyły w ich opracowaniu. Niektóre konwencje są otwarte także dla uczestnictwa ze strony Wspólnoty Europejskiej.

Bibliografia
Florence Benoît-Rohmer, Heinrich Klebes, Prawo Rady Europy. W stronę ogólnoeuropejskiej przestrzeni prawnej, Warszawa 2006, ISBN 83-7383-224-6

Zobacz też
Prawo europejskie

Linki zewnętrzne
, , , , 


