Zygmunt Alfus, właściwie Szymon Alfus, ps. Szymek (ur. 3 lutego 1901 w Krakowie, zm. 11 lutego 1957 w Katowicach) – polski piłkarz żydowskiego pochodzenia, zawodnik krakowskich klubów, sędzia i działacz sportowy. Z zawodu był rzemieślnikiem, wykonywał też zawody urzędnika, dziennikarza i przedsiębiorcy.

Występował w Cracovii jako prawoskrzydłowy napastnik, Jutrzence, Jehudzie i Makkabi do 1926.

Przed II wojną światową był działaczem Hakoahu Bielsko-Biała, a po wojnie Śląskiego Związku Piłki Nożnej (Śl. ZPN) w Katowicach (m. in. kapitanem okręgowym).

W zarządzie Polskiego Związku Piłki Nożnej (PZPN) pełnił kolejno funkcję zastępcy sekretarza i kapitana związkowego (pierwszy w polskim futbolu selekcjoner z prawdziwego zdarzenia) do 1 października 1948. W tym czasie ustalał też w pięciu meczach skład reprezentacji.

Jego dymisja ze stanowiska kapitana związkowego PZPN-u nie była bezpośrednio związana z wynikami sportowymi reprezentacji, lecz z rozgrywkami politycznymi w PZPN-ie i PRL-owskim sporcie na różnych szczeblach. 

Po 1945 Alfus piastował też w Katowicach stanowisko przewodniczącego Miejskiej Rady Narodowej, a w 1956 aktywnie przyczynił się do reaktywacji Śl. ZPN.

Bibliografia
encyklopedia piłkarska FUJI, tom XIV, "BIAŁO-CZERWONI, DZIEJE REPREZENTACJI POLSKI (2) 1947-1970", wyd. GiA Katowice 1995













