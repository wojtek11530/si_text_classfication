Raport Katzmanna – oficjalny raport o oryginalnej nazwie "Rozwiązanie kwestii żydowskiej w dystrykcie Galicja", sporządzony z datą 30 czerwca 1943 roku przez SS-Gruppenführera Fritza Katzmanna, Dowódcę SS i Policji w Dystrykcie Galicja od października 1941 do czerwca 1943 r. Raport przygotowany był dla Wyższego Dowódcy SS i Policji w Generalnym Gubernatorstwie – Wilhelma Krügera i opisuje przebieg tzw. »Aktion Reinhardt« – akcji eksterminacyjnej Żydów polskich na terenie Galicji w okupowanej wojskowo przez III Rzeszę Polsce.

Obok tzw. Raportu Stroopa stanowi on jedno z najważniejszych źródeł dokumentujących eksterminację polskich Żydów podczas II wojny światowej na terenie okupowanej Polski. Oba raporty zostały przekazane stronie polskiej w 1948 r. i spoczęły początkowo w archiwum Głównej Komisji Badania Zbrodni Hitlerowskich w Polsce; obecnie znajdują się w Instytucie Pamięci Narodowej w Warszawie.

Dokument
Raport zawiera 85 stron zapisanych pismem maszynowym. Do tekstu dołączono także 153 zdjęcia, które szczegółowo przedstawiają przebieg akcji Reinhard.

Wydania raportów
Raport Katzmanna został opublikowany po niemiecku i po polsku, jednak to ostatnie wydanie opublikowane w latach 50. zostało ocenzurowane przez komunistów. Pierwsza publikacja pełnej treści dokumentu w Polsce miała miejsce dopiero w 2009 roku.

Treść
Fritz Katzmann informował w nim, że do 27 czerwca 1943 r. zamordowano 434 329 Żydów z dystryktu Galicja, w tym ponad 100 tysięcy z samego Lwowa.

Bibliografia
Fritz Katzmann "Rozwiązanie kwestii żydowskiej w dystrykcie Galicja", Instytut Pamięci Narodowej 2009, EAN: 9788391598306 , ISBN: 83-9159-830-6
Dariusz Libionka "AKCJA REINHARDT -Zagłada Żydów w Generalnym Gubernatorstwie", Warszawa, 2004, wydanie I, Instytut Pamięci Narodowej, ISBN 83-89078-68-6




