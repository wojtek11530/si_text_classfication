Bogusław Bobrański (ur. 10 maja 1904 r. w Nowym Sączu, zm. 28 czerwca 1991 we Wrocławiu) - polski profesor doktor habilitowany chemii organicznej oraz farmacji. Rektor Akademii Medycznej we Wrocławiu w latach 1957–1962 przez dwie kadencje.

Życiorys
Absolwent Wydziału Chemicznego Politechniki Lwowskiej. Dyplom inżyniera odebrał w 1926 r., ale już rok wcześniej pracował w Katedrze Chemii Organicznej swojej uczelni pod kierunkiem prof. Edwarda Suchardy. Stopień doktora uzyskał w 1929 r. a habilitację w 1932 r. Wtedy też został kierownikiem Zakładu Chemii Organicznej i Farmaceutycznej na Oddziale Farmacji Uniwersytetu Jana Kazimierza we Lwowie. Podczas wojny, krótko pracował jako profesor w Państwowym Instytucie Medycznym we Lwowie, kierując Zakładem Chemii Farmaceutycznej. 
Po przymusowym wysiedleniu ze Lwowa w 1946 znalazł się we Wrocławiu. Pracował na Oddziale Farmaceutycznym przy Wydziale Lekarskim miejscowej Politechniki i Uniwersytetu. Został kierownikiem Katedry Chemii Organicznej i Farmaceutycznej wrocławskiej Akademii Medycznej. W 1956 został mianowany profesorem zwyczajnym. 

Prowadził szerokie badania nad związkami organicznymi, szczególnie nad lekami psychotropowymi. W 1956 roku zsyntetyzował związek barbiturowy proksybarbal, który po pozytywnych próbach klinicznych znalazł zastosowanie w lecznictwie polskim pod nazwą handlową leku Ipronal, oraz na Węgrzech jako Vasalgin. Współpracował z przemysłem chemicznym i farmaceutycznym.

Napisał 150 prac eksperymentalnych w kraju i za granicą oraz podręczników akademickich. Promotor szesnastu prac doktorskich. Pięciu z doktorantów prof. Bobrańskiego zostało później profesorami.

Kariera
1950: dziekan Wydziału Farmaceutycznego Akademii Medycznej
1955: organizacja Zakładu Syntezy Organicznej w Instytucie Immunologii i Terapii Doświadczalnej im. L. Hirszfelda we Wrocławiu.
1956: profesor zwyczajny Akademii Medycznej.
1957-1962: Pełnił funkcję rektora przez dwie kadencje
1960: członek korespondent PAN
1970: członek rzeczywisty PAN

Członkostwo
Do 1968: przewodniczący Komitetu Nauk Farmaceutycznych PAN
Do 1969: wiceprzewodniczący Komitetu Terapii Doświadczalnej PAN
członek Rady Naukowej Instytutu i Terapii Doświadczalnej PAN we Wrocławiu. 
Wielokrotny członek Rady Naukowej przy Ministrze Zdrowia. Rady Naukowej Instytutu Leków, Komisji Leków.
Wrocławskie Towarzystwo Naukowe
Polskie Towarzystwo Chemiczne
Polskie Towarzystwo Farmaceutyczne
honorowo Società Italiana di Scienze Farmaceutiche

Pomimo żelaznej kurtyny, często wyjeżdżał na zjazdy naukowe do USA, Szwajcarii, Danii, Austrii, Holandii. Zapraszany na wykłady w Marsylii, Montpellier, Tuluzie, Lyonie, Paryżu, Bordeaux oraz na uniwersytetach w Szwecji i we Włoszech.

Wybrane publikacje
Analiza ilościowa związków organicznych (PWN, 1956)
Chemia organiczna (Wydawnictwo Naukowe PWN, 1992) ISBN 83-01-10480-5

Ordery i wyróżnienia
Krzyż Komandorski Orderu Odrodzenia Polski
Krzyż Oficerski Orderu Odrodzenia Polski
Krzyż Kawalerski Orderu Odrodzenia Polski (1954) 
doktor honoris causa Akademii Medycznej we Wrocławiu



Bibliografia
Kto jest kim w Polsce. Informator biograficzny, edycja III (redaktorzy Lubomir Mackiewicz, Anna Żołna), Warszawa 1993, s. 871 (wykaz zmarłych z edycji drugiej informatora)


















