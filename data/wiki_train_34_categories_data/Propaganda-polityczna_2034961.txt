Maria Stelmach z domu Kuczbańska (ur. 5 września 1903 w Żyrardowie, zm.  13 października 1985 tamże) – żyrardowska robotnica i polityk, przodownik pracy socjalistycznej, posłanka na Sejm PRL I kadencji (1952–1956). 

Życiorys
Od 1915 pracowała jako niańka. W 1922 uzyskała zatrudnienie w tzw. bawełniance, zaś w 1928 tkalni żyrardowskiej. Od marca 1945 należała do Polskiej Partii Robotniczej. Organizowała komórkę PPR w tkalni, pracowała również w charakterze agitatorki i kolporterki prasy. W latach 1946–1947 zaangażowana w pracę na rzecz referendum ludowego oraz wyborów do Sejmu Ustawodawczego. Jako pracownica tkalni wykonywała w latach czterdziestych 180% normy. W 1948 była delegatką na zjednoczeniowy zjazd PPR i PPS, weszła w skład Polskiej Zjednoczonej Partii Robotniczej, sprawowała m.in. funkcję członka Plenum i egzekutywy Komitetu Miejskiego PZPR. Została członkiem Kolegium Redakcyjnego "Życia Żyrardowa". W 1950 została przewodniczącą Rady Zakładowej Żyrardowskich Zakładów Przemysłu Lniarskiego (ŻZPL), zaś w 1952 wiceprzewodniczącą Prezydium Miejskiej Rady Narodowej. W tym samym roku uzyskała mandat radnej Wojewódzkiej Rady Narodowej w Warszawie, a także posłanki na Sejm I kadencji w okręgu Pruszków obejmującym również Grodzisk Mazowiecki i Żyrardów. Po odejściu z Sejmu kontynuowała pracę w tkalni. W 1964 przeszła na emeryturę. 

Odznaczona m.in. Srebrnym i Brązowym Krzyżem Zasługi, Krzyżem Kawalerskim Orderu Odrodzenia Polski, Medalami 10- i 40-Lecia Polski Ludowej oraz "Za Udział w Walkach w Obronie Władzy Ludowej", a także Złotymi Odznakami Ligi Kobiet Polskich, TPPR oraz "Za zasługi dla województwa warszawskiego" i "skierniewickiego".



Bibliografia
A. Junkieles, Dwie córki robotniczego miasta – kandydatkami na posłów, "Życie Żyrardowa", nr 37 (42) z 27 września 1952, s. 1
Towarzyszka Maria Stelmach nie żyje, "Życie Żyrardowa", nr 43 z 24 października 1985, s. 2 (wspomnienie i nekrologi; tu: błędnie podata kadencja sejmowa)

Linki zewnętrzne
