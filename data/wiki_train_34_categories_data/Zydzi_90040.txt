

Szewach Weiss (hebr. שבח וייס; ur. 5 lipca 1935 w Borysławiu) – izraelski polityk, profesor nauk politycznych, przewodniczący Knesetu (1992–1996) i ambasador Izraela w Polsce (2001–2003).

Młodość i czas wojny
Urodził się w Borysławiu w województwie lwowskim (obecnie na Ukrainie) jako Szejwach Weiss, syn Gitł i Meira Wolfa Weissa. Jego ojciec był właścicielem sklepu spożywczego. Po wkroczeniu Niemców rodzinie Weissów udało się zbiec z getta. Najpierw ukrywali się u Ukrainki, Julii Lasotowej, później u polskiego małżeństwa Anny i Michała Górali, a następnie pomagała im przetrwać sąsiadka, Maria Potężna, której pomagał syn Tadeusz. Jak mówił sam Weiss:  W tej kryjówce spędzili ok. 8 miesięcy. Następnie Weissowie przenieśli się do ukrytej piwnicy innego niepozornego domu, gdzie ukrywali się przez kolejne 21 miesięcy.

W sierpniu 1944 roku do Borysławia wkroczyły wojska radzieckie. Po zakończeniu działań wojennych Weissowie zamieszkali ponownie w swoim starym domu, a Szejwach poszedł do drugiej klasy szkoły podstawowej. Jednak wkrótce potem zmuszeni byli wyjechać do Polski, gdzie przez pewien czas mieszkali w Wałbrzychu, a sam Szejwach mieszkał i uczył się w sierocińcu w Głuszycy, prowadzonym przez syjonistyczną organizację Bricha. W tym czasie rozpoczął naukę języka hebrajskiego.

W styczniu 1946 r. Weissowie przekroczyli nielegalnie granicę z Czechosłowacją, chcąc przedostać się do Palestyny. Przez Bratysławę dotarli do Wiednia, po czym znaleźli się w obozie przejściowym niedaleko Linzu. Następnie przedostali się do Włoch i dotarli do Rzymu. W tym samym czasie na forum ONZ miało miejsce głosowanie na temat utworzenia państwa żydowskiego w Palestynie (29 listopada 1947). 1 grudnia Weiss wypłynął z Genui do mandatu Palestyny.

W Izraelu
Po przybyciu do Izraela zmienił imię na Szewach (w języku hebrajskim szewach oznacza "sława"). Skierowano go do szkoły rolniczej Hadassim niedaleko Netanii. W tym czasie zaczął uprawiać wyczynowo sport. Już w 1954 roku był jednym z najlepszych sportowców w Izraelu (trenował lekkoatletykę i podnoszenie ciężarów). W tym samym roku poszedł do wojska. Równocześnie jeździł traktorem i tańczył w grupie artystycznej. W Hadassim spotkał innego polskiego Żyda, Michaela Kasztana, który był jego nauczycielem o lewicowych poglądach. To m.in. dzięki niemu Szewach Weiss zbliżył się do lewicy.

W 1959 roku Weiss wziął ślub z Ester. W wojsku zaangażował się w życie kulturalne - jako podoficer do spraw kultury dla północnej części Izraela. Dzięki temu został dziennikarzem radiowym, gdzie przez 6 lat prowadził audycje. Jest także autorem szesnastu książek dla dzieci. Jednocześnie studiował na Wydziale Nauk Politycznych Uniwersytetu Hebrajskiego w Jerozolimie i Wydziale Prawa w Tel-Awiwie. W 1965 roku uległ wypadkowi samochodowemu, który zakończył jego karierę sportową. Był jednak jednym z pierwszych trenerów Miriam Sidranski, wielokrotnej mistrzyni Izraela w biegach.

W 1975 roku założył Wydział Mediów na Uniwersytecie w Hajfie i został profesorem nauk politycznych na tej uczelni. 

Przewodniczący Knesetu
W latach 1969-1981 był radnym w Hajfie, od roku 1977 do roku 1999 członkiem Komitetu Centralnego izraelskiej Partii Pracy (był jednym ze zwolenników Icchaka Rabina podczas jego wewnątrzpartyjnej rywalizacji z Szimonem Peresem). Od 1981 roku był posłem do Knesetu (izraelskiego parlamentu). W latach 1988-1992 był wiceprzewodniczącym, a następnie w latach 1992-1996 przewodniczącym Knesetu; został wybrany na tę funkcję stosunkiem głosów 76:32, a po latach tak opisywał swój wybór: 

W 1993 roku uczestniczył w rozmowach pokojowych z Jasirem Arafatem w Oslo.

Ambasador Izraela w Polsce
Był jedną z ostatnich osób, z którą rozmawiał premier Izraela Icchak Rabin zanim zginął z rąk żydowskiego nacjonalisty 4 listopada 1995 roku. Przy wielu okazjach reprezentował Kneset za granicą (w latach 1984-1999 był delegatem izraelskiego parlamentu do Rady Europy), a w latach 2001-2003 pełnił funkcję ambasadora Izraela w Polsce. Podczas swojej misji w Polsce brał istotny udział w polskim życiu publicznym, do czego przyczyniała się jego biegła znajomość języka polskiego. Od 2000 r. jest Przewodniczącym Rady Instytutu Pamięci Yad Vashem. Jednocześnie gościnnie prowadzi wykłady na temat historii i polityki Izraela na Wydziale Dziennikarstwa i Nauk Politycznych Uniwersytetu Warszawskiego. Przez kilka lat współpracował z tygodnikiem "Wprost", a od 2011 r. do 2012 r. z tygodnikiem "Uważam Rze". Publikuje także komentarze w "Rzeczpospolitej". Od stycznia 2013 roku jest publicystą tygodnika "Do Rzeczy".

Jest autorem kilkudziesięciu książek: dla dzieci, z dziedziny nauk politycznych, na temat zarządu miejskiego oraz Holocaustu, w tym ''"Dziecko Holokaustu"''. 

Od 28 marca 2008 r. jest członkiem Międzynarodowej Kapituły Orderu Uśmiechu.

Jest wdowcem, ma dwójkę dzieci – córkę Ifat i syna Noama - oraz wnuczkę Szirę. Biegle włada językiem hebrajskim, polskim, angielskim, rosyjskim.

Nagrody i odznaczenia
Krzyż Wielki Orderu Zasługi RP – 2004.
Odznaka Honorowa "Bene Merito" – 2009.
Komandoria Missio Reconciliationis (2003)

Jest też laureatem wielu innych nagród:
1975 – Nagroda za studia nad zarządem miejskim,
1995 – Nagroda za tolerancję przyznaną mu przez Ruch Piękny Izrael,
1996 – Nagroda Amitaia za uczciwość w służbie publicznej,
1998 – Nagroda Brata Alberta,
1999 – Nagroda Ruchu dla Dobrego Zarządu,
2003 – Honorowy Obywatel Miasta Kalisza,
2006 – Doktorat honoris causa Uniwersytetu Wrocławskiego.
2008 – Nagroda imienia Sérgio Vieira de Mello (nagroda specjalna)
2011 – Doktorat honoris causa Uniwersytetu Warszawskiego
2011 – Doktorat honoris causa Uniwersytetu Medycznego w Łodzi 
2012 - Doktorat honoris causa Akademii Pedagogiki Specjalnej im. Marii Grzegorzewskiej w Warszawie,
2013 - Doktorat honoris causa Uniwersytetu Ekonomicznego w Katowicach



Linki zewnętrzne
