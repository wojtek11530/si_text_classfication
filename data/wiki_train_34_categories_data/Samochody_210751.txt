Saab 9-7X - osobowy samochód terenowy typu SUV produkowany przez szwedzką markę Saab w latach 2005 - 2008. Pojazd przeznaczony był wyłącznie na rynek amerykański i kanadyjski. Auta nie należy mylić z modelem 97.




Samochód po raz pierwszy został zaprezentowany podczas targów motoryzacyjnych w Nowym Jorku w 2004 roku. Jest to pierwszy w historii samochód typu SUV marki Saab.

Konstrukcja pojazdu została opracowana na płycie podłogowej amerykańskiego koncernu General Motors o oznaczeniu GMT 360, która została wykorzystana do opracowania samochodów Buick Rainer, Chevrolet TrailBlazer, GMC Envoy, Isuzu Ascender oraz Oldsmobile Bravada.

Sylwetka pojazdu składa się z prostych i niezakłóconych linii, a bryła pojazdu pozbawiona została wystających zderzaków i gwałtownych załamań. Przedni pas z charakterystyczną atrapą chłodnicy o trzech wlotach i reflektorami został przeniesiony z modelu 9-3. Model wniósł wszystkie specyficzne cechy szwedzkiej marki do segmentu aut typu SUV m.in. trapezowate boczne okna, a we wnętrzu umieszczoną pomiędzy przednimi fotelami stacyjkę, charakterystyczne uchwytu kratek wentylacyjnych oraz uchwyt na napoje zamontowany w desce rozdzielczej, która jak w innych modelach Saaba zwrócona jest ku kierowcy.

Produkcja modelu 9-7X rozpoczęła się na początku 2005 roku. Do napędu auta wykorzystano amerykańskie silniki benzynowe R6 Vortec 4200 LL8'' o pojemności skokowej 4157 cm3 i mocy 275 KM oferowany w wersji Linear oraz V8 Vortec 5300 LH6'' o pojemności skokowej 5327 cm3 i mocy 300 KM występujący wersji Arc. W 2007 roku do oferty dołączyły modele w wersji wyposażeniowej Aero do napędu których zastosowano silnik GM Small-Block LS2'' o pojemności skokowej 5970 cm3 i mocy 390 KM z modelu Corvette. 

Niezależnie od wersji napęd przekazywany jest na wszystkie koła pojazdu poprzez 4-biegową automatyczną skrzynię biegów Hydra Matic 4L60-E wyposażoną w sterowany elektronicznie nadbieg. Przednie zawieszenie oparte zostało na dwóch wahaczach poprzecznych oraz sprężynach śrubowych. Z tyłu zastosowano pięć wahaczy, oś niedzieloną oraz miechy pneumatyczne.

Produkcja modelu Saab 9-7X została zakończona w grudniu 2008 roku i związana była z zamknięciem zakładu produkcyjnego w Moraine w stanie Ohio.

Silniki


Wersje wyposażeniowe
Linear
Arc
Aero

Wyposażenie standardowe obejmowało m.in. napęd na cztery koła wyposażony w tylny mechanizm różnicowy oraz sprzęgło o ograniczonym poślizgu, czterokanałowy układ ABS, dwustopniowe przednie poduszki powietrzne, boczne kurtyny powietrzne, system wykrywania obecności pasażera oraz wykrywania zagrożenia przewrócenia się pojazdu, napinacze przednich pasów bezpieczeństwa oraz system informowania o niezapięciu ich na przednich fotelach, skórzaną tapicerkę, system nawigacji satelitarnej Onstar, system audio firmy Bose wyposażony w 6 głośników oraz lekkie, 18-calowe obręcze wykonane z aluminium (w wersji Aero 20-calowe).

Ciekawostki
Pojazd przeznaczony na rynek północnoamerykański oraz kanadyjski można było kupić także m.in. w Grecji, Bułgarii, Chile, Holandii, Kuwejcie, Włoszech, Syrii, Estonii, Jordanii, Omanie, Katarze, Arabii Saudyjskiej, Libanie, na Węgrzech, Litwie oraz w Zjednoczonych Emiratach Arabskich.
Producent opon samochodowych Dunlop Tyres opracował specjalnie dla modelu 9-7X wyczynowe opony P255/55 R18.
Samochód nie został wyposażony w opcję Night Panel.









