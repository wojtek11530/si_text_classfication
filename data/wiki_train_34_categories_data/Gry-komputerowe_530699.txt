Colin McRae Rally – pierwsza część serii rajdowych gier wyścigowych będąca protoplastą podgatunku, reklamowana przez szkockiego kierowcę Colina McRae i stworzona przez brytyjskie studio Codemasters. W polskiej wersji językowej jako pilot rajdowy w grze użyczył głosu kierowca rajdowy Krzysztof Hołowczyc.

Możliwości
W CMR można pokierować maksymalnie 12 samochodami różnych klas (2WD, 4WD), w tym Subaru Imprezą WRC, Mitsubishi Lancerem Evo V czy Toyotą Corollą. Dostępna jest opcja treningu umożliwiająca ćwiczenie jazdy samochodami rajdowymi, a także tryb mistrzostw, w którym można wygrać w zawodach WRC (8 rajdów po 6 odcinków, m.in. Nowa Zelandia, Grecja, Australia, Szwecja czy też Wielka Brytania, a także OES-y) tryb rajdu pozwalający na rozgrywanie pojedynczych rajdów oraz próby czasowe (bicie rekordów poszczególnych odcinków).

Oprawa audiowizualna i realizm wyścigów
Twórcy zdecydowali się na odwzorowanie realizmu stłuczek i uszkodzeń w wersji dostosowanej do dawnych sprzętów. Widoczne to było zarówno w samej rozgrywce (wówczas to była rzadkość), jak i po co drugim odcinku, kiedy gracz miał do dyspozycji możliwość naprawiania poszczególnych części samochodu w ciągu 60 wirtualnych minut (na naprawę każdej części była wymagana pewna ilość czasu). Jednak poza zniszczeniami samochodu, jego zachowaniem na torze oraz drobnymi efektami cząsteczkowymi w rodzaju chlupiącej wody podczas przejeżdżania przez nią, a także nowatorskim wtedy systemie Get Dirty pozwalającym na zabrudzanie samochodu silnik fizyczny nie miał nic więcej do powiedzenia, a uderzenie nawet w płot bądź barierki skutkowało zatrzymaniem samochodu. Obecnie archaiczna grafika z niskiej jakości teksturami była wówczas dla graczy bardzo zaawansowana.








