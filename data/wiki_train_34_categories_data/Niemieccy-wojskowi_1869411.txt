Jan Józef Antoni Hieronim z Ziemięcina Ziemięcki herbu Nieczuja (niem. Hieronymus Johann Josef Anton Freiherr Ziemiecki von Ziemiecin; (ur. 7 września 1816 w Kaliszu, zm. 25 lutego 1906 w Krakowie) – niemiecki i austriacki wojskowy, honorowy zbrojmistrz polny cesarskiej i królewskiej Armii, weteran wojny prusko-austriackiej.

Życiorys
Hieronim Ziemięcki urodził się 7 września 1818 w Kaliszu. Wykształcenie pobierał w  Królewskiej Saskiej Szkole Kadetów w Dreźnie, którą ukończył 1 lipca 1833. W 1834 awansował do stopnia podporucznika, a następnie porucznika w 1839. Od 1 października 1846 służył jako adiutant księcia Augusta z Saksonii-Coburgu-Gothy. W roku 1847 został awansowany na kapitana i przeniesiony najpierw do Sztabu Głównego w Dreźnie, a później 2 Regimentu Kawalerii, z którym pacyfikował powstańców w Saksonii.

24 września 1851 został awansowany na majora i przeniesiony do armii księstwa Nassau, gdzie ponownie pełnił funkcję adiutanta. 7 maja 1855 uzyskał stopień podpułkownika; na kolejny awans przyszło mu poczekać do 1862 roku. Za jego namowami doszło do przemundurowania armii księstwa w 1862 roku. W 1865 został awansowany na generał majora.

Po wcieleniu księstwa Nassau do królestwa Prus w 1866 został zwolniony z przysięgi wobec księcia i przeszedł na żołd Austro-Węgier 16 lutego 1867 w stopniu generał majora. Dowodził brygadą kawalerii w Pradze. 3 lipca 1869 został mianowany dowódcą 4 Dywizji i awansowany na marszałka polnego porucznika. W 1874 został komendantem wojskowym w Koszycach i honorowym szefem c. i k. 40 Pułku Piechoty oraz otrzymał tytuł barona.

Po przejściu na emeryturę 1 kwietnia 1878 został mianowany honorowym zbrojmistrzem polnym. Zmarł 25 lutego 1906 w Krakowie. Pochowany na cmentarzu Rakowickim.

Awanse
w Armii saskiej
porucznik (Leutnant) – 1834)
nadporucznik (Oberleutnant) – 1839
rotmistrz (Rittmeister) – 1847
w Armii Księstwa Nassau
major – 1851
podpułkownik (Oberstleutnant) – 1855
pułkownik (Oberst) – 1862
generał major (Generalmajor) – 1865

w cesarskiej i królewskiej Armii
generał major (Generalmajor) – 16 lutego 1867 ze starszeństwem z 5 lutego 1865
marszałek polny porucznik (Feldmarschalleutnant) – 24 października 1869
zbrojmistrz polny (Feldzeugmeister) 1 kwietnia 1878

Odznaczenia
Order Żelaznej Korony II klasy (Austro-Węgry)
Order Leopolda III klasy (Austro-Węgry)

Order Zbawiciela I klasy (Grecja)
Order Dębowej Korony III klasy (Luksemburg)
Order Zasługi Adolfa de Nassau z Mieczami I klasy (Luksemburg)
Order Czerwonego Orła III klasy (Prusy)
Order Świętej Anny II klasy (Rosja)
Order Świętego Stanisława II klasy (Rosja)
Order Miecza III klasy (Szwecja)
Order Leopolda I klasy (Belgia)
Order Legii Honorowej III klasy (Francja)
Order Fryderyka I klasy (Wirtembergia)
Order Alberta III klasy (Saksonia)
Order Alberta Niedźwiedzia III klasy (Anhalt)
Order Korony Wirtembergii III klasy (Wirtembergia)
Order Filipa III klasy (Hesja)
Order Wilhelma III klasy (Hesja)
Order Białego Sokoła (Saksonia-Weimar-Eisenach)
Medal Kampanii 1866 (Nassau)



Bibliografia
Jan Rydel, W służbie cesarza i króla: generałowie i admirałowie narodowości polskiej w siłach zbrojnych Austro-Węgier w latach 1868-1918'', Księgarnia Akademicka, Kraków 2001, ISBN 83-7188-235-1
Antonio Schmidt-Brentano, Die k. k. bzw. k. u. k. Generalität 1816-1918'', Wiedeń 2007.














