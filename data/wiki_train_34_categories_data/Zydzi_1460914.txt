Ulica Bohaterów Getta w Warszawie – ulica na warszawskim Muranowie, biegnąca od ul. Długiej do bramy Ogrodu Krasińskich. Ulica ta stanowi pozostałość przedwojennej ulicy Nalewki, która biegła niegdyś dalej od Ogrodu Krasińskich, aż do nieistniejącego Placu Muranowskiego. Ulica Nalewki została zniszczona w czasie II wojny światowej i nie została odbudowana.

Historia

Współczesna ulica Bohaterów Getta jest zachowanym odcinkiem historycznej ulicy Nalewki, który znalazł się poza terenem warszawskiego getta. Nazwa ulicy została nadana w grudniu 1953.

Nalewki były jedną z najważniejszych ulic przedwojennego Muranowa. W czasie wojny, w latach 1940–1943, znajdowała się na niej jedna z głównych bram warszawskiego getta, przy Nalewkach miały też miejsce pierwsze walki w czasie powstania w getcie warszawskim. 

26 marca 1943 u zbiegu ulic Bielańskiej, Długiej i Nalewek miała miejsce akcja pod Arsenałem. 

W okresie powstania warszawskiego w tym punkcie miasta toczyły się ciężkie walki związane z obroną reduty powstańczej w Pasażu Simonsa.

Po II wojnie światowej Nalewek nie zrekonstruowano, podobnie jak wielu sąsiednich ulic. Decyzję o zaniechaniu odbudowy przesądziło przebicie ul. Marcelego Nowotki (ob. ul. Władysława Andersa). Nazwę Nalewki nadano niewielkiej ulicy położonej 100 metrów na zachód, pomiędzy ul. Władysława Andersa a ul. Ludwika Zamenhofa, natomiast krótki południowy fragment przedwojennych Nalewek przemianowano na ul. Bohaterów Getta.

Obecnie ulica jest pozbawiona zabudowy i została zredukowana do roli alejki w Ogrodzie Krasińskich. Na ulicy zachowała się przedwojenna brukowa nawierzchnia, a także tory tramwajowe pochodzące z pierwszego okresu budowy miejskiej sieci tramwajowej w Warszawie o historycznej szerokości 1525 mm.

W listopadzie 2012 Rada Warszawy zmieniła brzmienie pierwotnie nadanej nazwy ulicy z Bohaterów Ghetta na Bohaterów Getta.

Otoczenie
Tablice pamiątkowe Tchorka (przy skrzyżowaniu z ul. Długą oraz na budynku przy al. „Solidarności” 66)



Bibliografia
Linki zewnętrzne
