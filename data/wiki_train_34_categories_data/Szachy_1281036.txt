Julian Radułski, bułg. Юлиан Радулски (ur. 24 maja 1972 w Płowdiw, zm. 16 lutego 2013 tamże) – bułgarski szachista, arcymistrz od 2004 roku.

Kariera szachowa
Od pierwszych lat 90. XX wieku należał do szerokiej czołówki bułgarskich szachistów. W finałach indywidualnych mistrzostw kraj zadebiutował w 1991 r. Znaczące sukcesy na arenie międzynarodowej zaczął odnosić w pierwszych latach XXI wieku. W 2001 r. wypełnił pierwszą normę arcymistrzowską, zajmując II m. (za Veljko Jeremiciem) w Starej Pazowie, drugą – w Linares (2002, dz. II m. za Zhangiem Pengxiangiem, wspólnie z Iwanem Czeparinowem, Mauricio Vassallo i Robertem Kempińskim), natomiast trzecią – w Gien (2004). W 2002 i 2004 r. reprezentował narodowe barwy na szachowych olimpiadach, natomiast w 2003 i 2011 – w drużynowych mistrzostwach Europy. W 2011 r. zdobył w Podgoricy brązowy medal indywidualnych mistrzostw państw bałkańskich, jak również złoty medal indywidualnych mistrzostw Bułgarii.

Do innych indywidualnych sukcesów Juliana Radulskiego należały:
dz. I m. w Novi Becej (2001, wspólnie z Miroslavem Tosiciem i Dusanem Rajkoviciem),
dz. II m. w Herceg Novi (2002, za Petyrem Genowem, wspólnie z m.in. Bosko Abramoviciem i Draganem Kosiciem),
dz. II m. w Belgradzie (2003, za Nikola Djukiciem, wspólnie z m.in. Olegiem Romaniszynem, Miłko Popczewem i Gieorgijem Timoszenko),
dz. II m. w Leposaviciu (2003, za Dejanem Anticiem, wspólnie z Miroslavem Markoviciem),
III m. w Sofii (2004, mistrzostwa Bułgarii, za Iwanem Czeparinowem i Borysem Czatałbaszewem),
dz. I m. w Ołomuńcu (2005, wspólnie z Konstantinem Maslakiem),
dz. I m. w Brnie (2005, wspólnie z Tomasem Polakiem),
I m. w Ferrol (2007),
II m. w Le Touquet (2007, za Sebastienem Fellerem),
dz I m. w Montacadzie (2008, wspólnie z Yurim Gonzalezem Vidalem),
I m. w Warszawie (2010),
dz. I m. w Ferrolu (2010, wspólnie z Ilmārsem Starostītsem).

Najwyższy ranking w karierze osiągnął 1 listopada 2010 r., z wynikiem 2606 punktów zajmował wówczas 6. miejsce wśród bułgarskich szachistów.



Bibliografia
Linki zewnętrzne
