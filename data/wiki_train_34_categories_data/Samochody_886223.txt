Saturn Aura – samochód osobowy klasy średniej produkowany w latach 2006-2009 przez koncern General Motors pod marką Saturn.

Historia modelu
W styczniu 2005 roku na salonie motoryzacyjnym w Detroit zaprezentowany został prototypowy model klasy średniej o oznaczeniu Saturn Aura Concept, będący następcą dla produkowanych w latach 1999-2004 modeli serii L. Seryjna odmiana Aury miała swoją światową premierę na salonie motoryzacyjnym w Nowym Jorku w kwietniu 2006 roku. Jeszcze w tym samym roku rozpoczęto produkcję seryjną w zakładzie Fairfax w Kansas City w stanie Kansas. Konstrukcja pojazdu oparta została na platformie podłogowej GM Epsilon, która wykorzystana została również w innych modelach tej klasy oferowanych przez marki należące do koncernu General Motors. Do napędu tego modelu wykorzystano jeden z trzech silników benzynowych: 2,4 dm³ LE5 R4 o mocy 171 KM, 3,5 dm³ LZ4 V6 o mocy 220 KM oraz 3,6 dm³ LY7 V6 o mocy 253 KM. Jednostki napędowe zblokowane zostały z 4-biegową automatyczną skrzynią biegów typu 4T45-E lub 6-biegową 6T70. W 2008 roku z oferty został wycofany silnik 3,5 dm³.

W marcu 2007 roku wprowadzono do sprzedaży wersję z napędem hybrydowym o oznaczeniu Saturn Aura Green Line. Wersja ta wyposażona została w silnik benzynowy 2,4 dm³ oraz jednostkę elektryczną, których łączna moc wynosi 166 KM.

Produkcja Saturna Aura zakończona została w 2009 roku, ze względu na likwidację marki Saturn.

Stylistyka


Nadwozie
Aura zapoczątkowała nowy kierunek stylistyczny marki Saturn, który teraz będzie oparty na stylu europejskich Opli. Droższa wersja XR jest ozdobiona m.in. wieloma chromowanymi detalami karoserii. 17-calowe felgi z 5-ramiennymi kołpakami są dostępne w standardzie wyposażenia XE, a 18-calowe, 14-ramienne, z polerowanego aluminium – w XR. Wszystkie wersje Aury w standardzie mają składane lusterka boczne.



Wnętrze
Wnętrze Aury również stanowi przełom w stylistyce. Bardzo się przy tym różni od IONa, który w tej dziedzinie był ostro krytykowany. Niestety i tego modelu nie ominęła krytyka – zwracano uwagę na tanie materiały wykończeniowe. W lepiej wyposażonej wersji XR jako opcja można dokupić m.in. skórzaną tapicerkę, a w standardzie są chociażby automatyczna klimatyzacja, sześć poduszek powietrznych czy sterowanie radiem z koła kierownicy.




Wersje wyposażeniowe
Aura XE: Aura XE to podstawowa wersja. Wyposażona jest w silnik 2,4 dm³ R4 lub 3,5 dm³ oraz automatyczną skrzynię biegów 4T45-E. Od 2008 roku w oferowana była wyłącznie z silnikiem 2,4 dm³ i 6-biegową automatyczną skrzynią biegów. Kontrola trakcji stanowi wyposażenie standardowe.

Aura XR: Aura XR to topowa wersja. Wyposażona jest w 3,6-litrowy, 252-konny silnik DOHC V6, stosowany tez w Buicku LaCrosse, Cadillacu CTS i Pontiacu G6. Po raz pierwszy w przednionapędowym samochodzie GM zastosował 6-biegową skrzynię automatyczną Hydra-Matic 6T70. Kierowca może też wybrać manualną zmianę biegów, steruje wtedy nią łopatkami za kołem kierownicy.

Aura Green Line: Aura Green Line to wersja wyposażona w hybrydową jednostkę napędową, identyczną jak ta z modelu VUE. Napędzają ją 2,4-litrowy, 164-konny, spalinowy Ecotec i silnik elektryczny. Według Saturna, model ten jest o 30% oszczędniejszy od Aury XE. W sprzedaży ta wersja jest od marca 2007 roku, Aura Green Line posiada jeden niezaprzeczalny atut: kosztując 22&nbsp;695 USD jest tańszy od swoich hybrydowych konkurentów (Hondy Accord Hybrid za 31&nbsp;090 USD i Toyoty Camry Hybrid za 26&nbsp;200 USD) i niewiele droższy od mniejszych hybryd (Hondy Civic Hybrid za 22&nbsp;600 USD i Toyoty Prius za 22&nbsp;175 USD).

Przyjęcie
Aura została dobrze przyjęta na rynkach Ameryki Północnej. Określono ją "najładniejszym sedanem GM ostatnich czasów" i "jak dotąd najlepszym Saturnem". Model ten ma dobre przyspieszenie, lepszą jakość (od poprzednich Saturnów) oraz wysoki komfort jazdy. Pozytywnie oceniają ją też jej właściciele.

Mimo tylu superlatyw znaleziono w Aurze kilka wad. Są nimi chociażby tanie materiały wykończeniowe, za duża kierownica, niewystarczająca ilość miejsca nad głową dla pasażerów tylnych siedzeń przy zamontowanym szyberdachu czy niedociągnięcia w ergonomii. Robert Cumberford z Automobile Magazine powiedział, że Aura to dobry samochód "zepsuty" działalnością księgowych z General Motors.

Aura zdobyła tytuł North American Car of the Year w edycji na rok 2007.



Bibliografia
Linki zewnętrzne
| Oficjalne strony modelu Aura







