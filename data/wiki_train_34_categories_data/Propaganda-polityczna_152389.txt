Moherowe berety – pejoratywne określenie osób starszych lub w średnim wieku, identyfikujących się z poglądami społeczno-politycznymi głoszonymi przez konserwatywno-narodowy nurt polskiego katolicyzmu, którego reprezentantem są m.in. media związane z redemptorystą o. Tadeuszem Rydzykiem. Określenie to powstało od charakterystycznego nakrycia głowy, jakie noszą stereotypowe przedstawicielki części tej społeczności.

Historia
Beret z moheru lub jego imitacji, często zrobiony samodzielnie, jest w powszechnym odbiorze popularnym nakryciem głowy wśród kobiet starszego pokolenia. W prasie ogólnopolskiej prawdopodobnie pierwszym tekstem, w którym użyto tego określenia, był artykuł Mai Narbutt Labirynty księdza prałata w dzienniku „Rzeczpospolita” z 23 października 2004: 
Określenie zostało podchwycone w publicystyce i w dyskusjach na forach internetowych, a z czasem zaczęło być stosowane w odniesieniu do szerszych grup społecznych, przede wszystkim słuchaczy Radia Maryja. Pojęcie moherowych beretów rozpowszechniło się szerzej po opublikowaniu w internecie zdjęcia fotoreportera „Gazety Wyborczej”, Roberta Góreckiego, wykonanego w grudniu 2002 podczas obchodów „jedenastych urodzin” Radia Maryja. Przedstawiało ono liczne słuchaczki Radia Maryja z beretami na głowach. W dyskursie politycznym termin moherowa koalicja został użyty przez posła Donalda Tuska podczas debaty sejmowej nad exposé Prezesa Rady Ministrów Marcinkiewicza 10 listopada 2005 (Polska naprawdę nie jest skazana na, tak jak ją Polska od wczoraj nazywa, moherową koalicję). Przewodniczący PO określił w ten sposób nieformalną koalicję sejmową partii Prawo i Sprawiedliwość, Liga Polskich Rodzin i Samoobrona RP, sugerując jej istnienie. Za tę wypowiedź Donald Tusk oficjalnie kilka dni później przeprosił Julitę Kon z Olsztyna, gdy w towarzystwie ekipy telewizyjnej szedł na spotkanie z domagającymi się od prawie dwóch tygodni zwołania walnego zgromadzenia spółdzielców z olsztyńskiej spółdzielni mieszkaniowej „Domator”.

Parodie
Moherowe berety są motywem przewodnim satyrycznego utworu zespołu Big Cyc „Moherowe berety”, który ukazał się w kwietniu 2006 w albumie pod tym samym tytułem. Na zdjęciach promocyjnych do tego albumu członkowie grupy noszą na głowach berety z moheru. Nawiązaniem do moherowych beretów jest także utwór „Moherowy ninja” z płyty Gra?'' formacji El Doopa.








