



Wiśnia (Cerasus Mill.) – rodzaj roślin należący do rodziny różowatych (Rosaceae). Występuje w około 60 gatunkach w strefie umiarkowanej półkuli północnej, głównie we wschodniej Azji. W Polsce w stanie naturalnym występują tylko dwa gatunki wiśni: wiśnia karłowata, rosnąca na wyżynach południowych, prawnie chroniona, oraz czereśnia ptasia, zwana trześnią.

Morfologia
Pokrój: Drzewa lub krzewy.
Liście: Jajowate lub eliptyczne.
Kwiaty: Promieniste, 5-krotne, białe lub różowe w baldaszkach lub baldachogronach.
Owoce: Kuliste pestkowce zawierające kulistą pestkę i soczysty miąższ.

Systematyka
Uwagi taksonomiczne:
Według nowszych ujęć taksonomicznych jest to synonim rodzaju Prunus L. Sp. Pl. 473. 1753.
Pozycja w systemie Reveala (1993-1999):
Gromada okrytonasienne (Magnoliophyta Cronquist), podgromada Magnoliophytina Frohne & U. Jensen ex Reveal, klasa Rosopsida Batsch, podklasa różowe (Rosidae Takht.), nadrząd Rosanae Takht., rząd różowce (Rosales Perleb), podrząd Rosineae Erchb., rodzina różowate (Rosaceae Juss.), plemię Ceraseae Rchb., rodzaj wiśnia (Cerasus Mill.). Systematyka tego taksonu wg CrescentBloom jest jednak niekonsekwentna, w innym bowiem miejscu zaliczony on został do gatunku Prunus cerasus w obrębie rodzaju Prunus.

Gatunki flory Polski:
wiśnia ptasia (w. dzika, trześnia, czereśnia) Cerasus avium (L.) Moench
wiśnia karłowata (wisienka stepowa) Cerasus fruticosa Pall.
wiśnia osobliwa – Cerasus ×intermedia Host – gatunek uprawiany
wiśnia piłkowana (w. japońska) Cerasus serrulata G. Don., syn. Prunus serrulata Lindl. – gatunek uprawiany
wiśnia pospolita (w. zwyczajna) (Cerasus vulgaris Mill. , syn. C. austera (L.)Borkh., syn.Prunus cerasus L. ) – gatunek uprawiany
wiśnia wonna (w. antypka, antypka) Cerasus mahaleb (L.) Mill., syn. Prunus mahaleb L.


Zastosowanie
Roślina uprawna: uprawia się je jako drzewa owocowe.
Roślina ozdobna: uprawiana w parkach i ogrodach.
Sztuka kulinarna: smaczne owoce znajdują zastosowanie w kuchni. Z wiśni robi się także nalewkę – wiśniówkę.
Sadownictwo: czereśnia ptasia jest szeroko wykorzystywana jako podkładka do szczepienia wiśni przeznaczonych do hodowli na glebach żyznych. Do hodowli na glebach ubogich jako podkładki używa się antypki.





