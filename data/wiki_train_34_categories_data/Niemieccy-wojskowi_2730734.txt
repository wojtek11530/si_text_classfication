Kazimierz Topoliński (ur. 23 kwietnia 1878 w Brodach, zm. 24 września 1959 w Krakowie) – tytularny generał brygady Wojska Polskiego.

Biografia
Kazimierz Topoliński urodził się 23 kwietnia 1878 w Brodach, na terytorium ówczesnego Królestwa Galicji i Lodomerii, w rodzinie Henryka i Marii Grosser. Wykształcenie zdobył w sześcioklasowym gimnazjum w Krakowie, a w latach 1896-1899 w korpusie kadetów. Od 1899 do 1918 pełnił zawodową służbę wojskową w cesarskiej i królewskiej Armii. W jej szeregach walczył w czasie I wojny światowej. Był trzykrotnie ranny.

9 grudnia 1918 został przyjęty do Wojska Polskiego, w stopniu majora, i przydzielony do 19 Pułku Piechoty, w którym dowodził batalionem. Następnie pełnił służbę w 37 Pułku Piechoty. W okresie od 2 lipca do 7 sierpnia 1919 dowodził 39 Pułkiem Piechoty Strzelców Lwowskich, a od 5 grudnia 1919 do 15 stycznia 1925 dowodził 10 Pułkiem Piechoty. 11 czerwca 1920 został zatwierdzony w stopniu podpułkownika z dniem 1 kwietnia 1920, w piechocie, w „grupie byłej armii austriacko-węgierskiej”. 3 maja 1922 został zweryfikowany w stopniu pułkownika ze starszeństwem z 1 czerwca 1919 i 82. lokatą w korpusie oficerów piechoty. 15 stycznia 1925 został mianowany dowódcą piechoty dywizyjnej 22 Dywizji Piechoty Górskiej w Przemyślu. Z dniem 30 kwietnia 1928 został przeniesiony w stan spoczynku w stopniu pułkownika. Na emeryturze zamieszkał w Krakowie. W 1934, w „Roczniku oficerskim rezerw” figurował jako tytularny generał brygady. Zmarł 24 września 1959 w Krakowie. Pochowany na cmentarzu Rakowickim.

Ordery i odznaczenia
Krzyż Srebrny Orderu Wojskowego Virtuti Militari (1921)
Krzyż Walecznych



Bibliografia
Dzienniki Personalne Ministra Spraw Wojskowych.
Roczniki oficerskie 1923, 1924 i 1928''.
Rocznik oficerski rezerw 1934.
Spis oficerów służących czynnie w dniu 1.6.1921 r. Dodatek do Dziennika Personalnego M.S.Wojsk. Nr 37 z 24 września 1921 r.''
Tadeusz Kryska-Karski i Stanisław Żurakowski, Generałowie Polski Niepodległej, Editions Spotkania, Warszawa 1991, wyd. II uzup. i poprawione.
Piotr Stawecki, Słownik biograficzny generałów Wojska Polskiego 1918-1939'', Wydawnictwo Bellona, Warszawa 1994, ISBN 83-11-08262-6.















