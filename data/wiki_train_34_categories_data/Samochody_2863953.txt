Formuła E – klasa wyścigów samochodowych powołana w 2012 roku. W Mistrzostwach Formuły E stosowane będą jedynie jednomiejscowe samochody elektryczne. Seria, promowana przez konsorcjum Formula E Holdings, jest licencjonowana oraz nadzorowana przez Fédération Internationale de l'Automobile.

Pierwszym sezonem Mistrzostw Formuły E będzie 2014/2015 (rozpoczęcie we wrześniu 2014), podczas gdy samochody serii mają być po raz pierwszy uruchomione w 2013 roku. Jednym z testerów samochodów Formuły E ma być były kierowca Formuły 1, Lucas di Grassi. Planuje się wystawić 20 samochodów przydzielonych do dziesięciu zespołów. W listopadzie 2012 roku Formula E Holdings zamówiło 42 samochody. Silniki, układy elektroniczne i przeniesienia napędu zapewni McLaren, opony będą dostarczane przez Michelin, a baterie zapewni Williams.

Wyścigi będą odbywać się wyłącznie na torach ulicznych zlokalizowanych w metropoliach. 

Na sezon 2014/2015 zostało zgłoszonych dziesięć zespołów - China Racing, Andretti Autosport, Dragon Racing, E.DAMS, Super Aguri Formula E, Audi Sport ABT Formula E Team, Virgin Racing, Mahindra Racing, Venturi Grand Prix oraz Trulli.

Szczegóły

Każdy wyścig, łącznie z treningami i kwalifikacjami, będzie rozgrywany w ciągu jednego dnia. Ma to pomóc zredukować koszty i zminimalizować utrudnienia w miastach, w których będą organizowane wyścigi.

Informacje ogólne

W wyścigu będzie brać udział 10 zespołów;
W każdym zespole znajdzie się dwóch kierowców i 4 samochody;
Mistrzostwa będą odbywały się w 10 miastach na całym świecie;
Tory uliczne będą miały długość od 2,5 do 3 km;
Przyspieszenie 0-100 km/h - 3 s;
Prędkość maksymalna - 220 km/h;
Poziom głośności: zwykły samochód = 70 dB, autobus = 90 dB, bolid Formuły E = 80 dB;
W trakcie wyścigu, każdy kierowca musi odbyć dwa pit-stopy;
W czasie pit stopu kierowca będzie zmieniał samochód.

Trening

Każdy wyścig będzie poprzedzony jednogodzinną sesją treningową, w czasie której zawodnicy będą mogli zapoznać się z torem. W czasie treningu zawodnicy będą mieli do dyspozycji dwa samochody. Wtedy też będzie dostępna pełna moc pojazdów - 200 kW/270 KM.

Kwalifikacje

W czasie kwalifikacji zawodnicy będą walczyć o najlepszy czas okrążenia, który będzie wyznaczał ich miejsce na starcie wyścigu. Będą mieli do dyspozycji tylko jeden samochód (z pełną mocą 200 kW/270 KM) i maksymalnie 4 okrążenia do przejechania. Aby uniknąć tłoku, kierowcy podczas kwalifikacji będą wypuszczani na tor wg czasu, jaki uda im się uzyskać w czasie treningu.

Wyścig

Wyścig rozpocznie się ze startu zatrzymanego i będzie trwać około godziny. W tym czasie kierowcy będą musieli wykonać dwa pit-stopy, podczas których zmienią pojazdy. Moc pojazdów w czasie wyścigu będzie ograniczona do 133 kW/180 KM, jednak chwilowo będzie mogła być zwiększona do maksymalnej mocy 200 kW/270 KM, dzięki systemowi wspomagającemu "naciśnij, aby wyprzedzić" (ang. Push-to-Pass).

Pit-stop

W czasie wyścigu, kierowcy będą musieli wykonać dwa obowiązkowe pit stopy, w czasie których dokonają zamiany pojazdów. Będzie musiało się to odbywać w boksach i będzie obserwowane przez sędziego FIA, który dopilnuje przestrzegania wszystkich zasad bezpieczeństwa. Wymiana opon nie będzie dozwolona w czasie pit stopu, chyba że opona zostanie przebita.

Miasta organizatorzy

W inauguracyjnym sezonie 2014/2015 zostanie rozegranych 10 wyścigów. 27 września 2013 FIA zaprezentowała prowizoryczny kalendarz na ten sezon. W porównaniu do pierwotnej listy miast, nastąpiły trzy zmiany. Rzym, Rio de Janeiro i Bangkok zostały zastąpione przez Hongkong, Punta del Este i Monte Carlo. Zastąpione miasta będą kandydatami do organizacji wyścigów w kolejnym sezonie. 



Zespoły
China Racing 
Andretti Autosport
Dragon Racing
E.DAMS
Super Aguri Formula E
Audi Sport ABT Formula E Team
Virgin Racing
Mahindra Racing
Venturi Grand Prix
Trulli 



Linki zewnętrzne
