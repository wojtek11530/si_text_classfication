Radja Nikołajewna Jeroszyna (ros. Радья Николаевна Ерошина, ur. 17 września 1930 r. w Iżewsku - zm. 23 września 2012) - rosyjska biegaczka narciarska reprezentująca Związek Radziecki, czterokrotna medalistka olimpijska oraz dwukrotna medalistka mistrzostw świata.

Kariera
Jej olimpijskim debiutem były igrzyska w Cortina d'Ampezzo w 1956 roku. Wspólnie z Lubow Kozyriewą i Alewtiną Kołcziną wywalczyła srebrny medal w sztafecie 3x5 km. Ponadto w biegu na 10 km techniką klasyczną zdobyła kolejne srebro, ulegając jedynie Kozyriewej. Cztery lata później, podczas igrzysk olimpijskich w Squaw Valley Jeroszyna, która biegła na pierwszej zmianie sztafety, upadła i złamała jeden z kijków. Wymiana kijka spowodowała, że straciła cztery minuty. Mimo, że biegnące po niej Maria Gusakowa i Lubow Baranowa biegły dobrze to nie zdołały dogonić reprezentantek Finlandii, które zdobyły złoty medal. Sztafecie radzieckiej przypadł srebrny medal. Na tych samych igrzyskach Jeroszyna wywalczyła brązowy medal w biegu na 10 km plasując się za: zwyciężczynią biegu Gusakową oraz drugą na mecie Baranową.

W 1958 roku wystartowała na mistrzostwach świata w Lahti wraz z Alewtiną Kołcziną i Lubow Kozyriewą zdobywając złoto w sztafecie. Zajęła także czwarte miejsce w biegu na 10 km, walkę o brązowy medal przegrywając z Siiri Rantanen z Finlandii. Startowała także na mistrzostwach świata w Zakopanem w 1962 roku, gdzie wywalczyła brązowy medal w biegu na 10 km. Lepsze okazały się jedynie jej rodaczki: Kołczina i Gusakowa. Na kolejnych mistrzostwach świata już nie startowała.

W 1958 roku wygrała bieg na 10 km podczas Holmenkollen ski festival. Ponadto Jeroszyna czterokrotnie zdobywała tytuł mistrzyni Związku Radzieckiego: w biegu na 5 km w 1957 i 1959 roku oraz w biegu na 10 km w 1955 i 1957 roku.

Osiągnięcia
Igrzyska Olimpijskie


Mistrzostwa świata


Linki zewnętrzne
