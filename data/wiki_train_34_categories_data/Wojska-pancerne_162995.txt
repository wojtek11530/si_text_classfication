
Pociąg Pancerny „Groźny” (Pociąg Pancerny Nr 4 i 54)''' – pociąg pancerny Wojska Polskiego II RP. Pociąg brał udział w obronie Śląska, stoczył 15 walk z jednostkami niemieckimi, zadał znaczące straty wrogowi i powstrzymał bądź opóźnił jego postępy na przydzielonych mu odcinkach. Został opuszczony i zniszczony przez załogę 7 września w Tarnowie na skutek niemożliwości dalszej walki i odwrotu.

Historia

Pociąg zbudowany został w styczniu 1919 roku, w warszawskich warsztatach kolejowych. Od 1928 był na składzie 2 Dywizjonu Pociągów Pancernych w Niepołomicach. Zmobilizowany w dniach 2–5 maja 1939, stacjonował na stacji Krzeszowice, gdzie zastał go wybuch wojny.

W czasie kampanii wrześniowej pociąg przydzielony został do Grupy Operacyjnej „Śląsk” przy Armii Kraków. W ramach Grup Operacyjnych „Śląsk„ i „Jagmin” brał udział w obronie Górnego Śląska, kursował na linii Wyry–Tychy–Kobiór, gdzie trwała bitwa, jedna z największych na terenie obecnego województwa śląskiego; ewakuował rannych i skutecznie ostrzeliwał pozycje wroga, w wyniku czego kilka razy oddziały niemieckie musiały się wycofywać z lasu wyrsko-żwakowskiego; zadał znaczne szkody nacierającym Niemcom zwłaszcza w okolicach Tychów. Podczas bitwy pociąg był kilkakrotnie bombardowany, ale nie został trafiony bombami. Zapasy uzupełniał w składzie amunicji w Katowicach-Ligocie. Około godziny 17.00–18.00, 2 września, na punkcie obserwacyjnym podczas patrolu na tankietce TK na polach wyrskich, zginął dowódca, kpt. Jan Rybczyński.

3 września GO „Śląsk”, mimo skutecznej obrony swoich pozycji, otrzymał rozkaz odwrotu (był to skutek klęski pod Pszczyną). Groźny opuścił Tychy i wycofał się do Szczakowej.

4 września pociąg osłaniał prawe skrzydło GO „Śląsk”. Po ewakuacji z terenów Górnego Śląska, pociąg operował na kierunku na Tunel, potem wycofał się do Krakowa; załoga napotkała lekkie jednostki nieprzyjaciela, nie mogła nawiązać kontaktu z jednostkami polskimi – nawet Dworzec Główny w Krakowie był opuszczony; w końcu nawiązano łączność wieczorem 5 września i wycofał się na Płaszów, Podłęże (tuż przed wysadzeniem wiaduktu) i Brzesko.

Wieczorem 6 września pociąg otrzymał rozkaz wycofania się na Rzeszów przez Tarnów. Rankiem 7 września pociąg dotarł do Biadolin; następnie dotarł do Tarnowa, gdzie odkryto zniszczony most. Zwiadowcy meldowali o podchodzących jednostkach niemieckich. Odcięty od głównych sił polskich, pozbawiony osłony piechoty, z niewielkimi zapasami amunicji, pociąg został zniszczony przez załogę. Załoga podzieliła się na kilka grup: jedni przekroczyli granicę rumuńską, inni walczyli w obronie Lwowa, inni dołączyli do Samodzielnej Grupy Operacyjnej Polesie i walczyli aż do jej kapitulacji 6 października.

Ocalałe wagony pancerne, Niemcy wykorzystali do swoich celów.

Załoga
Zygmunt Reliszko
kpt. Jan Rybczyński (dowódca we wrześniu 1939, poległ 2 września). Jego ciała nigdy nie odnaleziono, a jego nazwisko widnieje symbolicznie na pomniku położonym pod lasem wysko-żwakowskim, na terenie wsi Gostyń..
kpt. Józef Kulesza (zastępca dowódcy, objął dowództwo po śmierci kpt. Rybczyńskiego, zaginął w niewoli)
pchor. Bohdan Świderski (dowódca plutonu drezyn)
por. rez. Józef Lipka (dowódca plutonu technicznego, zaginął w niewoli)

Uzbrojenie
Pociąg był uzbrojony w 3 armaty wz. 02/26 i 1 haubicę wz. 14/19A, a także wyposażony w 2 czołgi R-17FT oraz 5 Tankietek TKS (dla czołgów w składzie pociągu były 2 prowadnice szynowe średnie i 4 lekkie). Broń maszynowa pociągu: 15 ckm wz. 08 w wagonach pancernych, 1 ckm wz. 08 i 1 ckm wz. 25 w składzie gospodarczym, 5 ckm wz. 25 w czołgach rozpoznawczych – razem 22 ckm (Krawczak i Odziemkowski podają 18 ckm-ów). Inne uzbrojenie: 2 armatki czołgowe wz. 18 kalibru 37 mm. Uzbrojenie indywidualne załogi składu bojowego i składu gospodarczego: 67 kbk z bagnetem, 113 pistoletów, 115 bagnetów (tzw. luźnych). Ponadto w plutonie wypadowym były 2 rkm wz. 28 i 1 rkm w załodze zapasowej.

Odznaka pamiątkowa
Odznaka pamiątkowa tłoczona ze srebrnej oksydowanej blachy, o rysunku wyraźnym i dokładnym cyzelowaniu. Przedstawia orła w koronie ze złożonymi skrzydłami do góry i zawiniętymi ku głowie. Na wysokości połowy orła tarcza heraldyczna z 16 gwoździami. Na tarczy dwie skrzyżowane lufy armatnie, a pod nimi znak kolejowy – skrzydła obustronnie wkomponowane w środek koła pociągu. Wymiary: 28×43&nbsp;mm, grubość blachy 0,8&nbsp;mm. Odznaka noszona na śrubie.



Bibliografia
Rajmund Szubański: Polska broń pancerna w 1939 roku, Warszawa: Wyd. Wydawnictwo Ministerstwa Obrony Narodowej 1982, ISBN 83-11-06771-6.





