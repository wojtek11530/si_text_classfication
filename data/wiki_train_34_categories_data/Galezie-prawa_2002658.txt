Borys Kozubśkyj (ukr. Борис Миколайович Козубський '', ur. 4 marca 1886  w Żytomierzu – zm. 17 lutego 1953 w kompleksie łagrów Dubrawłag (Mordwińska ASRR) – ukraiński adwokat, dziennikarz, polityk, działacz społeczny.

W 1906 ukończył gimnazjum w Ostrogu, studiował prawo na Uniwersytecie Kijowskim (do 1907) i Charkowskim (1909-1912).

Adwokat w kancelarii Mykoły Michnowśkiego, członek Ukraińskiej Robotniczej Partii Socjal Demokratycznej (USDRP) od 1905, współpracownik tygodnika Słowo (pod redakcją Symona Petlury). Od 1916 przebywał w Kijowie, członek Ukraińskiej Centralnej Rady (1917), w latach 1917-1919 był przewodniczącym miejskiej rady Krzemieńca. Po zajęciu Krzemieńca przez Wojsko Polskie został internowany w obozie Dąbie (1919-1920). Od 1920 był przewodniczącym filii Proswity w Krzemieńcu, organizator ukraińskiej spółdzielczości w rejonie Krzemieńca. 

Poseł na Sejm od 1922, członek Ukraińskiego Klubu Parlamentarnego, Zarządu Głównego Ukraińskiego Zjednoczenia Narodowo-Demokratycznego (UNDO) (do połowy lat trzydziestych. Współzałożyciel stowarzyszenia "Ukrajinśkyj Narodnyj Dim" w Krzemieńcu (VI 1925, członek Rady Nadzorczej), członek Rady Nadzorczej "Silśkoho Hospodara", aresztowany w listopadzie 1930 i w 1933. W 1939 został uwięziony w Berezie Kartuskiej. W lipcu 1941 wybrany członkiem Ukraińskiej Rady Narodowej we Lwowie. W czasie okupacji niemieckiej był konsultantem prawnym w Krzemieńcu. Od 1944 pracował we Lwowie. W sierpniu 1948  został aresztowany przez  funkcjonariuszy Ministerstwa Bezpieczeństwa Państwowego USRR, skazany na 25 lat łagru. Jego rodzina była również represjonowana: żona i dzieci zostały aresztowane i zesłane na Syberię, a syn Jurij został rozstrzelany w 1941. 

Zmarł w obozie.

Bibliografia, literatura, linki
Kto był kim w Drugiej Rzeczypospolitej (redakcja naukowa Jacek M.Majchrowski przy współpracy Grzegorza Mazura i Kamila Stepana), Warszawa 1994, wyd. BGW, ISBN 8370665691 s. 329 Kozubśkyj Borys, Borys Kozubski, biogram opracował  Czesław Brzoza;
Стецько Я. 30 червня 1941. Торонто, 1967
Українська Центральна Рада: Документи і матеріали, т. 1—2. К., 1996—97
Бачинський М., Черняхівський Г. Козубський Борис Миколайович. В кн.: Українська журналістика в іменах, вип. 7. Львів, 2000
Українське державотворення. Акт 30 червня 1941: Збірник документів і матеріалів. Львів—К., 2001. К.Є. Науменко.
