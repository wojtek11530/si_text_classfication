Napęd Alcubierre’a – hipotetyczny pomysł oparty na podstawie rozwiązania równań pola Einsteina zaproponowany przez fizyka Miguela Alcubierre’a, profesora Universidad Nacional Autónoma de México, w którym to rozwiązaniu poprzez manipulacje czasoprzestrzenią statek może zostać przyspieszony do prędkości większej niż prędkość światła bez pogwałcenia zasad teorii względności.

Oryginalna koncepcja
W maju 1994 roku Alcubierre opublikował w Classical and Quantum Gravity artykuł pt. „The warp drive: Hyper-fast travel within general relativity”, w którym przedstawił możliwości przemieszczania się w przestrzeni szybciej niż światło. 

Hipotetycznie można tak zakrzywiać przestrzeń, że wyimaginowany statek kosmiczny przebędzie drogę z punktu A do punktu B szybciej niż światło nie łamiąc przy tym zasad fizycznych. Alcubierre założył, że prawa fizyki nie nakładają ograniczenia na prędkość deformowania czasoprzestrzeni. Przestrzeń pomiędzy dwoma punktami może się jak guma rozszerzać, a wtedy te dwa punkty, w innym wypadku nieruchome, poruszają się względem siebie.

Statek kosmiczny pomysłu Alcubierre’a jest otoczony swego rodzaju bąblem zakrzywionej czasoprzestrzeni. Przed statkiem czasoprzestrzeń się kurczy, a za statkiem rozszerza. W środku bąbla czasoprzestrzeń jest płaska, co znaczy, że załoga znajduje się w bezpiecznej zerowej grawitacji. Sam bąbel może się poruszać z prędkością nieograniczoną.

Fizyka napędu Alcubierre’a
Ogólna teoria względności zakłada, że każdy obiekt obdarzony masą zagina przestrzeń wokół siebie i opisuje zachowanie obiektów poruszających się w takiej zakrzywionej przestrzeni. Do stworzenia napędu Alcubierre’a konieczne jest użycie tzw. materii egzotycznej, mającej ujemną masę lub innego źródła zakrzywienia czasoprzestrzeni przeciwnego do tego, które jest wywoływane przez normalną materię.

Napęd w literaturze
M. John Harrison Światło, MAG, 2011 – Rozdz. 21. Przełom Alcubierre’a
Stephen Baxter Ark
William H. Keith, Jr. (pod pseudonimem Ian Douglas) – seria Star Carrier

Zobacz też
hiperprzestrzeń
prędkość nadświetlna
prędkość warp
tunel czasoprzestrzenny



Linki zewnętrzne
