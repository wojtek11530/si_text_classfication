Bystry Potok (niem. Obere Kochel) – potok górski znajdujący się w Sudetach Zachodnich, w Karkonoszach, w woj. dolnośląskim.

Jest to górski potok o długości około 2,0 km, należący do zlewiska Morza Bałtyckiego, prawy dopływ Szrenickiego Potoku, położony w górnym biegu na terenie Karkonoskiego Parku Narodowego. Źródła potoku położone są na wysokości około 1260 m n.p.m., w środkowej części zbocza Łabskiego Kotła. Potok w całym swoim biegu płynie łagodnie opadającą, wąską doliną, porośniętą lasem regla górnego, w kierunku północno-zachodnim do Szrenickiego Potoku, do którego wpada na wysokości ok. 840 m n.p.m. Jest to potok górski odprowadzający wody z Łabskiego Kotła. Potok o kamienistym korycie, dziki, nieuregulowany, o wartkim prądzie w okresach wzmożonych opadów i wiosennych roztopów. Płynie po granicie i jego zwietrzelinie.

Dopływy
Dopływy potoku stanowią małe strumienie bez nazwy.

Turystyka
W środkowym biegu potok przecina szlak turystyczny:
niebieski - prowadzący od Wodospadu Szklarki do Schroniska „Pod Łabskim Szczytem”

Bibliografia
Słownik geografii turystycznej Sudetów, t. 3 Karkonosze, red. Marek Staffa, Wydawnictwo PTTK "Kraj"
Mapa turystyczna Karkonosze polskie i czeskie 1:25&nbsp;000, Wydawnictwo "Plan", Jelenia Góra, ISBN 83-88049-26-7



