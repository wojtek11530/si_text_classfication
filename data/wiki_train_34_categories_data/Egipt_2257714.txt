Wadi al-Arba’in (arab. وادي الأربعين) – wadi w okolicach Góry Synaj w południowej części półwyspu Synaj w protektoracie Święta Katarzyna w muhafazie Synaj Południowy w Egipcie, koło miejscowości Święta Katarzyna. Położone jest na zachód Góry Synaj przy której łączy się z Wadi asz-Szrajl.

W wadi (dolinie) znajduje się Hajar Musa (Skała Mojżesza), gdzie prawdopodobnie Mojżesz wydobył wodę ze skały. Jest to święte miejsce dla trzech wielkich religii monoteistycznych judaizmu, chrześcijaństwa i islamu. Miejscowi Beduini wierzą, że dwanaście szczelin w tej skale oznacza dwanaście źródeł wymienionych w Koranie (Sura 2:60). Jest ona również wymieniona w Biblii jako Skała, która podtrzymywała Izraelitów w drodze do Ziemi Obiecanej (1 Kor. 10:4: "i pili ten sam duchowy napój. Pili zaś z towarzyszącej im duchowej skały, a tą skałą był Chrystus"). Obok niej jest mała kaplica prawosławna. Według szwajcarskiego orientalisty Johanna Burckhardta plemiona Beduinów wierzą, że samice wielbłądów, jeśli przykucną przed ową skałą to staną się płodne i dadzą więcej mleka. Również małżeństwa Beduinów pobierają się przy tej skale. 

W południowej części wadi znajduje się też Klasztor Czterdziestu Męczenników, który został zbudowany w VI wieku na cześć czterdziestu męczenników chrześcijańskich, którzy zginęli w Sebaste w centralnej Turcji. Zakonnicy uważają, że czterdziestu chrześcijańskich żołnierzy armii rzymskiej w III w. zmuszano do kultu bogów pogańskich, a odmawiając oddawania czci zginęli. Kaplicę w tym klasztorze poświęcono pustelnikowi - św. Onufremu, pochodzącemu z Górnego Egiptu, który mieszkał przez 70 lat w tutejszej skalnej pustelni na północnym krańcu ogrodu, aż do swej śmierci w 390 n.e.



Linki zewnętrzne
