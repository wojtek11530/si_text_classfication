Harrachov (niem. Harrachsdorf) – miasto w północnych Czechach położone na terenie kraju libereckiego w Karkonoszach, 4 km od granicy Polski. Przed przystąpieniem Polski i Czech do układu z Schengen istniało tu drogowe przejście graniczne Jakuszyce - Harrachov oraz  na szlaku turystycznym przejście graniczne Polana Jakuszycka-Harrachov.

Charakterystyka
Najważniejszym elementem miasta jest kompleks skoczni narciarskich Čerťák zbudowany na zboczu Čertovej hory. Pierwsza skocznia narciarska została w Harrachovie zbudowana w 1920 roku. Obecnie w mieście funkcjonuje osiem skoczni wraz z największymi obiektami o punktach konstrukcyjnych K-120 i K-90 oraz mamucia K-185. W Harrachovie ma swoją szkołę skoczków narciarskich Pavel Ploc. Miasto oferuje narciarzom 7 km tras zjazdowych. Narciarzy wożą na szczyt Čertovej hory dwa wyciągi krzesełkowe. Miasto jest też ośrodkiem narciarstwa biegowego (ośrodek narciarski Rýžoviště), a latem bazą wypadową w Karkonosze i Góry Izerskie dla turystów pieszych i rowerzystów.

Harrachov znany jest również z leżącej w części miasta zwanej Nowy Świat (Nový Svět) huty i muzeum szklarstwa z zabytkową kaplicą szklarzy pw. św. Elżbiety (m.in. ołtarz zbudowany z luster i kryształowy dzwon). Mieści się tam Minibrowar Novosad. W granicach miasta znajduje się także Wodospad Mumlawy.

Przez miejscowość przebiega trasa międzynarodowa E65, odcinek między Jelenią Górą przez Szklarską Porębę i Turnov do Mladej Boleslavi (czeska droga krajowa nr 10). Połączenie kolejowe z resztą Czech Harrachov uzyskał w 1958, kiedy w drodze międzypaństwowej umowy między Polską a Czechosłowacją dokonano korekty granic i wymiany przygranicznych terenów w pobliżu Harrachova; Czechosłowacja otrzymała wówczas miejscowość Tkacze, odległą od centrum Harrachova o dwa kilometry, a wraz z nią stację kolejową Kolei Izerskiej, łączącą Liberec z Jelenią Górą. Tkacze noszą dziś nazwę Mýtiny i zaliczane są już do Harrachova.

Historia
Historia Harrachova rozpoczyna się w XVII w., kiedy powstała tu wieś Dörfl, która następnie w XVIII w. została przemianowana na Harrachsdorf, nosząc od tego czasu nazwę pochodzącą od nazwiska właścicieli, hrabiowskiego rodu Harrachów. W 1945 do miejscowości przyłączono osady Nový Svět i Rýžoviště, a w 1958 Mýtiny (dawne polskie Tkacze).

Miasto szczyci się trzystuletnią tradycją produkcji szkła.

Turystyka


Labská bouda, Dvoračky i dalej na Przełęcz Karkonoską
Jakuszyce, Hejnice
Szpindlerowy Młyn, Śnieżka
Rokytnice nad Jizerou

Poza udostępnioną do zwiedzania hutą szkła Harrachov posiada także Muzeum Szkła, Muzeum Górnictwa z 1000-metrową sztolnią, Muzeum Narciarstwa oraz należące do Karkonoskiego Parku Narodowego muzeum "Šindelka". W mieście znajduje się ponadto kościół św. Wacława.

Części Harrachova
Harrachov
Mýtiny
Nový Svět
Ryžoviště

Zdjęcia

Plik:Harrachov z.jpg|Panorama miasta
Plik:Harrachov-summer.JPG|Główna ulica miasta
Plik:Certak.JPG|Skocznie Čerťák K125 i K185
Plik:Harrachov mustky.jpg|Skocznie narciarskie w Harrachovie
Plik:Harrachov kostel.jpg|Kościół św. Wacława w Harrachovie
Plik:Harrachov sklarna.jpg|Huta szkła i kościół w Harrachovie - Nowym Świecie
Plik:Harrachov novavystavba.jpg|Harrachov centrum
Plik:Harrachov.st.kol.jpg|Harrachov stacja kolejowa


Miasta partnerskie
Szklarska Poręba

Zobacz też
Przejście graniczne Jakuszyce-Harrachov (kolejowe)

Linki zewnętrzne
Bibliografia
Mapa turystyczna Karkonosze polskie i czeskie 1:25&nbsp;000, Wydawnictwo "Plan", Jelenia Góra, ISBN 83-88049-26-7
Krkonoše-západ. turistická a lyžařská mapa 1:25&nbsp;000, Nakladelství ROSY, 1995, 80-85510-28-6








