Karol Grzesik, ps. „Hauke” (30 maja 1890 w Siedliskach, zm. 1940 w Kijowie) – polski polityk działający na Śląsku, poseł na Sejm RP II i III kadencji, marszałek Sejmu Śląskiego IV kadencji (1935–1939), prezydent Chorzowa. Kapitan rezerwy artylerii Wojska Polskiego, ofiara zbrodni katyńskiej.

Życiorys
Urodził się jako syn Franciszka i Albiny, z domu Kocur. 
Ukończył gimnazjum prywatne w Gliwicach w 1907, od 1908 uczył się w Gimnazjum św. Macieja we Wrocławi. Zdał maturę w 1914 eksternistycznie w Schwedt. Odbył dwa semestry studiów teologicznych, i dwa studiów prawa (1918) na uniwersytetach we Wrocławiu i Krakowie.

Podczas I wojny światowej w stopniu podporucznika służył w 54 Pułku Artylerii Polowej w szeregach Armii Cesarstwa Niemieckiego. Wstąpił do Związku Młodzieży Polskiej „Zet” i od stycznia 1919 Polskiej Organizacji Wojskowej, a po utworzeniu Dowództwa Głównego POW Górnego Śląska w lipcu 1919 został szefem referatu artylerii, potem instruktorem IV Okręgu Gliwickiego.

Po odzyskaniu przez Polskę niepodległości wstąpił do Wojska Polskiego. Został awansowany do stopnia kapitana w Korpusie Oficerów Artylerii ze starszeństwem z 1 czerwca 1919. Brał udział w I (od września do października 1919 był więziony w Katowicach i Raciborzu) oraz II powstaniu śląskim (jako komendant II sotni w Gliwicach w stopniu kapitana). Od grudnia 1920 adiutant i przedstawiciel Polski w KG Policji Plebiscytowej (Abstimmungspolizei Oberschlesien) w Opolu. Od kwietnia do czerwca 1921 był szefem Głównego Inspektoratu Dowództwa Obrony Plebiscytowej i dowództwa Grupy Operacyjnej "Wschód" w III powstaniu śląskim.

2 czerwca 1921 ogłosił się naczelnym wodzem powstania, za co został aresztowany na rozkaz Wojciecha Korfantego i postawiony przed sądem polowym (potem sprawa została umorzona). Był współpracownikiem Związku Byłych Powstańców i Związku Powstańców Śląskich (był prezesem tej drugiej organizacji od 1923 do 1925). Od 1926 był naczelnikiem gminy Wielkie Hajduki. Od 1927 należał do Związku Naprawy Rzeczpospolitej, w 1928 współorganizował Narodowe Chrześcijańskie Zjednoczenie Pracy (śląski odpowiednik BBWR). Pełnił mandat posła na Sejm RP II (1928-1930) i III (1930-1935) kadencji. W obu przypadkach był wybierany w okręgu nr 28 w Królewskiej Huty (od 1934 Chorzów) z listy BBWR. Od 1935 do 1939 był marszałkiem Sejmu Śląskiego IV kadencji reprezentujący Narodowo-Chrześcijańskie Zjednoczenie Pracy. Od 1936 był prezydentem Chorzowa. 

W 1930 organizator Generalnej Federacji Pracy i prezes jej wydziału na Śląsku, od 1937 przywódca Zjednoczonych Związków Zawodowych w Polsce, od 1938 jeden z dwóch wiceprezesów Zjednoczenia Polskich Związków Zawodowych. Od 1937 do 1939 prezes śląskiego okręgu OZN. Członek rad nadzorczych wielu przedsiębiorstw, m. in. Wspólnoty Interesów Górniczo-Hutniczych. 

Po wybuchu II wojny światowej został umieszczony przez Niemców w specjalnej księdze gończej. Wyjechał do Lublina, następnie do Lwowa. Po agresji ZSRR na Polskę z 17 września 1939 na terenach wschodnich II Rzeczypospolitej został aresztowany przez Oddział Specjalny Frontu Ukraińskiego. W 1940 został zamordowany w więzieniu NKWD w Kijowie przy ul. Karolenkiwskiej 17. Jego nazwisko znalazło się na tzw. Ukraińskiej Liście Katyńskiej opublikowanej w 1994 (został wymieniony na liście wywózkowej 56-3/76 oznaczony numerem 661).

Karol Grzesik był kawalerem. Jego siostrzenicą była śpiewaczka Krystyna Szostek-Radkowa.

Odznaczenia
Krzyż Srebrny Orderu Virtuti Militari
Krzyż Komandorski Orderu Odrodzenia Polski
Krzyż Niepodległości z Mieczami (1931)
Krzyż Walecznych
Krzyż na Śląskiej Wstędze Waleczności i Zasługi
Krzyż Żelazny II kl. (Niemcy)
Order św. Sawy (Królestwo Serbów, Chorwatów i Słoweńców)



Źródła
