Żbik (Felis silvestris) – gatunek drapieżnego ssaka z rodziny kotowatych, po raz pierwszy opisany przez Karola Linneusza w 1758 roku (pod nazwą Felis catus), na podstawie wyglądu kota domowego. Obecną nazwę nadał żbikowi w 1775 roku niemiecki przyrodnik Schreber, który w Niemczech obserwował zwierzę w naturze. Zgodnie z oficjalnie przyjętą klasyfikacją żbiki (sensu largo) dzieli się na trzy podstawowe grupy: 
Felis silvestris silvestris (żbik europejski) 
Felis silvestris lybica (kot nubijski) 
Felis silvestris ornata (kot stepowy)

Występowanie
Europa
Kaukaz
Azja Mniejsza
Zamieszkuje gęste lasy obszarów górskich. Najlepiej czują się na skraju kompleksów leśnych. Znajdując schronienie wśród drzew, a polując na terenach otwartych: łąkach, śródleśnych polanach, na polach. 
Szacuje się, że w Polsce we wschodniej części Karpat żyje nie więcej niż 200 żbików.

Pokarm
Żbiki żywią się małymi ssakami, gryzoniami, ptakami, rybami, żabami, małymi sarnami, jelonkami i jagniętami, a czasem nawet polują na owady.

Wygląd
Sierść gęsta i długa jest barwy żółtawoszarej w ciemne pręgi. Powyżej opuszek, na tylnych kończynach czarne plamy.
Długość ciała: 45–90 cm
Długość ogona: 25–40 cm
Wysokość w kłębie: 25–35 cm
Waga: 4–10 kg
Rozwścieczony żbik kładzie uszy płasko po głowie, otwiera szeroko czerwoną paszczę, przeraźliwie parska, jeży sierść i wygina grzbiet w łuk, co sprawia, że olbrzymieje.

Rozmnażanie
Ciąża trwa 65–69 dni. Samica rodzi od jednego do czterech młodych. Samice dojrzewają w wieku 10 miesięcy, a samce rok później.

Podgatunki
Wyróżnia się ponad 20 podgatunków żbika:
Felis silvestris cafra Desmarest, 1822 
Felis silvestris caucasica Satunin, 1905
Felis silvestris caudata Gray, 1874
Felis silvestris chutuchta Birula, 1916
Felis silvestris cretensis Haltenorth, 1953 
Felis silvestris foxi Pocock, 1944 
Felis silvestris gordoni Harrison, 1968
Felis silvestris grampia Miller, 1907
Felis silvestris griselda Thomas, 1926
Felis silvestris haussa Thomas & Hinton, 1921
Felis silvestris iraki Cheesmann, 1921
Felis silvestris jordansi Schwarz, 1930
Felis silvestris lybica Forster, 1780
Felis silvestris mellandi Schwann, 1904
Felis silvestris nesterovi Birula, 1916
Felis silvestris ocreata Gmelin, 1791
Felis silvestris ornata Gray, 1832
Felis silvestris reyi Lavauden, 1929
Felis silvestris rubida Schwann, 1904
Felis silvestris silvestris Schreber, 1777
Felis silvestris tristrami Pocock, 1944
Felis silvestris ugandae Schwann, 1904

Ochrona
W 1980 roku żbik został wpisany do aneksu II konwencji berneńskiej i w wielu krajach wprowadzono ograniczenia mające służyć ochronie tych kotów.

Staropolskie nazwy
Step, zdeb, zdbik, żdbik. Słowo "step", później (w tym wypadku) udźwięcznione, oznacza dzikusa, coś dzikiego. Wyraz "zdbik" jest zdrobnieniem tego udźwięcznienia, "żdbik" jest mylnym odmazurzeniem tego zdrobnienia, natomiast współczesna nazwa zwierzęcia jest łatwiejszą do wymówienia formą tego ostatniego słowa.

Inne
w niewoli żbiki żyją 12–18 lat
polują tylko na ziemi nad ranem i o zmierzchu
wrogami naturalnymi młodych są łasice i gronostaje
w porównaniu z europejskim żbik afrykański ma krótsze owłosienie i cieńszy ogon
z powodu kojarzenia się żbików z kotami domowymi naukowcy uważają, że duża część europejskich drapieżników to mieszańce, tzw. kotożbiki; według części naukowców, nie istnieją już (przynajmniej w Polsce) żbiki czystej krwi, ponieważ zostały wymieszane z dachowcami
kocięta mimo niewielkich rozmiarów i miłego wyglądu potrafią używać swoich zębów i pazurów

Galeria

Plik:AfricanWildCat.jpg|Żbik afrykański
Plik:Wildkatze Feldkirch.jpg|Żbik europejski
Plik:Felis.silvestris.jpg|Żbik europejski


Ciekawostki
W języku angielskim istnieje związek frazeologiczny "wildcat strike" (dosłownie: uderzenie żbika), który oznacza "dziki strajk" robotników. 
Na tej podstawie ruch anarchosyndykalistyczny (a konkretnie związek zawodowy Industrial Workers of the World)  stworzył symbol czarnego żbika (a nie, jak sądzi się powszechnie, kota) wpisanego w okrąg, jako charakterystykę dzikich wystąpień robotniczych mających rzekomo w sobie coś z natury żbika.






