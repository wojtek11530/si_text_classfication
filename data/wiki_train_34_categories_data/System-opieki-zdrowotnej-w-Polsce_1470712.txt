Zygmunt Mackiewicz, lit. Zygmunt Mackevič (ur. 29 lutego 1944 w Ochotnikach w powiecie wileńskim) – litewski histolog i polityk, poseł na Sejm Republiki Litewskiej (1996–2000).

Życiorys
W 1962 ukończył szkołę średnią w Niemenczynie i Technikum Rolnicze w Bujwidziszkach. Pracował jako nauczyciel w szkole rolniczej w Wilnie, studiując jednocześnie w Instytucie Weterynaryjnym w Witebsku. W 1972 podjął pracę jako wykładowca w Katedrze Histologii Wydziału Biologii Akademii Weterynaryjnej w Moskwie, gdzie napisał dysertację. W 1991 uzyskał stopień naukowy doktora habilitowanego w Instytucie Morfologii Człowieka Akademii Nauk Medycznych ZSRR.

Od 1975 do 1980 pracował w laboratorium chirurgicznym Wydziału Medycyny Uniwersytetu Wileńskiego, gdzie nauczał histologii. Od 1980 stał na czele laboratorium patomorfologicznego Instytutu Medycyny Klinicznej i Eksperymantalnej. W latach 80. odbył staże m.in. na Uniwersytecie Katolickim w Lowanium, Manchesterze, Oksfordzie i Cambridge, później (1995) również w Krakowie. Od 1982 do 1990 pełnił funkcję przewodniczącego Litewskiego Towarzystwa Patologicznego. W 1993 za swoje publikacje otrzymał nagrodę George'a Sorosa.

Pod koniec lat 90. przystąpił do Stowarzyszenia Społeczno-Kulturalnego Polaków na Litwie, szefował Instytutowi Kultury Polskiej w Wilnie, zaangażował się również w działalność niepodległościową po stronie Sąjūdisu, wchodząc w skład Niepodległościowego Sejmu na Rzecz Przebudowy (1988–1990). Należy do Litewskiego Królewskiego Związku Szlachty, pieczętuje się herbem Machwicz.

W 1996 wybrano go do Sejmu z 27. miejsca listy krajowej konserwatystów, mandat sprawował do 2000.

W latach 1981–1990 był członkiem KPZR, od lat 90.  nosi bilet Związku Ojczyzny.

W 2010 został kierownikiem Zakładu Histologii i Embriologii Uniwersytetu Medycznego w Białymstoku, w którym wcześniej był wykładowcą.



Bibliografia
