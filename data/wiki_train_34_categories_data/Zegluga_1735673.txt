Bison - francuski wielki niszczyciel z okresu II wojny światowej z grupy typów 2400-tonowych, podtypu Guépard. W służbie od 1930, zatopiony podczas kampanii norweskiej w 1940 przez niemieckie lotnictwo.
Historia
"Bison" należał do podtypu Guépard francuskich 2400-tonowych wielkich niszczycieli (określanego w niektórych publikacjach jako podtyp Bison). Nazwa oznaczała "bizon" lub "żubr". Wraz z bliźniaczym "Guépardem" należał do pierwszej grupy A niszczycieli 2400-tonowych; oba budowane były w stoczni Marynarki w Lorient (Arsenal de Lorient) na podstawie programu z 1925 roku. Stępkę pod budowę położono 14 marca 1927 (tego samego dnia, co "Guépard"), kadłub wodowano 29 października 1928, a okręt wszedł do służby 10 października 1930. Na ośmiogodzinnych próbach uzyskał prędkość 35,47 w, na próbach prędkości maksymalnej, w stanie lekkim - ponad 40 w. Początkowo nie nosił numeru burtowego, w latach 1934-36 nosił numer: '''-4''', w latach 1936-37: '''-6''', następnie nie nosił numeru, po czym od 1939 nosił numer X111'''.

Służba w skrócie
"Bison" służył przed wojną w 4. Dywizjonie Kontrtorpedowców na Atlantyku. W nocy 7/8 lutego 1939 staranował go podczas ćwiczeń krążownik lekki "Georges Leygues", urywając mu całą część dziobową tuż przed mostkiem (18 ofiar). Niszczyciel utrzymał się na wodzie, po czym był remontowany w Lorient do sierpnia 1939. Otrzymał przy tym brytyjską stację hydrolokacyjną Asdic typ 128 (jako jedyny z podtypu Guépard). 

Po wybuchu wojny II wojny światowej "Bison" służył jako okręt flagowy 11. Dywizjonu Kontrtorpedowców. Wziął udział w kampanii norweskiej. W nocy 2/3 maja 1940 ewakuował żołnierzy alianckich z Namsos, wraz z niszczycielami brytyjskimi HMS "Afridi", "Nubian", "Kelly" i francuskim "Foudroyant".  Rano, około 10.08 3 maja został ciężko uszkodzony przez niemieckie bombowce nurkujące Ju 87 z I/StG 1 – bomba spowodował wybuch dziobowego magazynu amunicji i oderwała część dziobową, w rejonie pozycji . Rozbitkowie i żołnierze zostali podjęci przez niszczyciele HMS "Grenade", "Imperial" i "Afridi". Zginęło 103 członków załogi, w tym dowódca okrętu i Dywizjonu Capitaine de Vaisseau (komandor) Jean Adolphe Roger Bouan. "Afridi" następnie dobił "Bisona" artylerią, lecz sam został zatopiony z ok. 30 marynarzami z "Bisona" podczas kolejnego ataku lotnictwa tego dnia

Szczegółowy opis i dane - w artykule niszczyciele typu 2400-tonowego

Adnotacje



Bibliografia
W. W. Iwanow: Korabli Wtoroj Mirowoj wojny: WMS Francji (Корабли Второй Мировой войны: ВМС Франции), Morskaja Kollekcja 11/2004.
Jean Guiglini: ''2400-tonowce Marynarki Francuskiej. Część III w: Okręty Wojenne nr 16, s.34-38
Siergiej W. Patjanin (С.В. Патянин), Lidery, eskadriennyje minonoscy i minonoscy Francji wo Wtoroj mirowoj wojnie (Лидеры, эскадренные миноносцы и миноносцы Франции во Второй мировой войне)'', Sankt Petersburg, 2003



