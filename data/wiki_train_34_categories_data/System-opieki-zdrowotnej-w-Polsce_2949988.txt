Henryk Lenk ps. „Bakcyl”, „Szembor” (ur. 11 listopada 1894 w Łodzi, zm. 18 kwietnia 1969 w Warszawie – podpułkownik lekarz Wojska Polskiego. 

Biografia
Henryk Lenk urodził się 11 listopada 1894 w Łodzi i był synem Franciszka (zdun) i Jadwigi z domu Sicińska. Uczył się od 1905 w Gimnazjum Tomasza Niklewskiego, a od 1910 w II Szkole Handlowej w Łodzi. Po jej ukończeniu otrzymał w czerwcu 1916 świadectwo dojrzałości. Następnie podjął studia jako słuchacz nadzwyczajny na Wydziale Lekarskim Uniwersytetu Jagiellońskiego, a zwyczajny od października 1917. Od lutego 1918 był w Krakowie członkiem Obywatelskiej Straży Honorowej, a od listopada tego roku kontynuował studia na Wydziale Lekarskim Uniwersytetu Warszawskiego.

Służył ochotniczo w Wojsku Polskim od listopada 1918. Na początku w 21 pułku piechoty i awansował w nim od stopnia kaprala do podchorążego. W pułku był podoficerem sanitarnym od stycznia 1919, od października pełniącym obowiązki lekarza. W okresie od stycznia do marca 1920 został odkomenderowany na studia. W kwietniu 1920 powrócił do macierzystego pułku na stanowisko zastępcy lekarza II batalionu. W grudniu 1920 został adiutantem szefa sanitarnego 8 Dywizji Piechoty. W marcu 1921 ponownie został odkomenderowany na studia. Pozostawał wówczas oficerem nadetatowym II batalionu sanitarnego w Lublinie z przydziałem służbowym do 13 Pułku Artylerii Polowej w Równem na stanowisko młodszego lekarza pułku. W 1926 Minister Spraw Wojskowych przeniósł go ze Szpitala Wojskowego w Lidzie do 2 pułku ułanów w Suwałkach na stanowisko lekarza „z pozostawieniem na odkomenderowaniu na studiach do dnia 1 czerwca 1926”. W maju 1926 uzyskał dyplom doktora medycyny na Uniwersytecie Warszawskim.

Podczas zamachu majowego Józefa Piłsudskiego był w Komendzie Miasta lekarzem dyżurnym. 18 czerwca 1926 Minister Spraw Wojskowych przemianował go z porucznika podlekarza na porucznika lekarza ze starszeństwem z 1 czerwca 1920 i 1,8 lokatą w korpusie oficerów sanitarnych. Od czerwca 1926 do lipca 1929 pełnił służbę na stanowisku lekarza 2 pułku ułanów w Suwałkach. W międzyczasie, od lipca do sierpnia 1927, pełnił funkcję lekarza garnizonu Białystok. 6 lipca 1929 otrzymał przeniesienie do 1 pułku strzelców konnych w Garwolinie na stanowisko lekarza. Od listopada 1936 lekarz 1 pułku szwoleżerów, a od października 1937 - 21 pułku piechoty w Warszawie.

Podczas kampanii wrześniowej 1939 był szefem sanitarnym 8 Dywizji Piechoty, a następnie szefem sanitarnym w Dowództwie Obrony Modlina. Ranny i dwukrotnie kontuzjowany powrócił do Warszawy. 

Mieszkał podczas okupacji niemieckiej przy ul. Felińskiego 4. Od stycznia 1941 w konspiracji w ZWZ–AK. 30 stycznia 1942 po aresztowaniu mjr. Czesława Jaworskiego został szefem sanitarnym Komendy Okręgu Warszawa AK. Rozkazem L.400/BP z 25 lipca 1944 awansowany do stopnia podpułkownika służby stałej ze starszeństwem z 3 maja. Szef sanitarny Komendy Okręgu Warszawa AK w Powstaniu warszawskim, która mieściła się początkowo w hotelu „Victoria”, a później w gmachu PKO. 3 października 1944 wydał rozkaz pożegnalny Do żołnierzy sanitariatu Okręgu Warszawskiego, w którym m.in. pisał: „64 dni i tyleż nocy walk powstańczych trwaliście na posterunku, pracując ofiarnie, z poświęceniem i nadludzkim wysiłkiem, w warunkach najgorszych, w jakich tylko służba zdrowia kiedyś pracowała”. 

Po wyzwoleniu był szefem sanitarnym, a następnie wicedyrektorem Zarządu Głównego Polskiego Czerwonego Krzyża. Pracował od 1951 w przemysłowej służbie zdrowia. Zmarł w Warszawie 18 kwietnia 1969 roku.  

Awanse
porucznik - 3 maja 1922 zweryfikowany ze starszeństwem z 1 czerwca 1920 i 10. lokatą w korpusie oficerów sanitarnych, grupa podlekarzy
kapitan - 18 lutego 1930 ze starszeństwem z 1 stycznia 1930 i 6. lokatą w korpusie oficerów sanitarnych, grupa lekarzy
major – 1937
podpułkownik – 25 lipca 1944 ze starszeństwem z 3 maja 1944

Ordery i odznaczenia
Krzyż Srebrny Orderu Virtuti Militari 
Krzyż Oficerski Orderu Odrodzenia Polski
Krzyż Walecznych (dwukrotnie)
Złoty Krzyż Zasługi 
łotewski Medal Pamiątkowy
 


Bibliografia
Roczniki oficerskie 1923, 1924, 1928 i 1932''.
