

Muzeum hutnictwa i rybołówstwa w Peitz (niem. Eisenhütten-Fischereimuseum Peitz, dolnołuż. Picańska zelezarnja) – zespół muzealny zlokalizowany w dawnej hucie żelaza w Peitz (dolnołuż. Picnjo) na Łużycach. Otwarty w 2001.

Historia huty
Hutę założył w XVI wieku margrabia Johann von Küstrin, a jej produkcja odbierana była przede wszystkim przez twierdzę w Peitz. Zakład zakończył działalność około 1850. Jego pomieszczenia wykorzystywano następnie na potrzeby rybołówstwa. 

Muzeum
Obecnie dział hutniczy muzeum eksponuje oryginalną halę wielkiego pieca i odlewni z 1810 wraz z wyposażeniem technicznym. Unikalna jest m.in. wiązarowa konstrukcja dachowa z użyciem dyli. 

Część poświęcona rybołówstwu (otwarta 24 marca 2006) związana jest z największym w Niemczech kompleksem stawów rybnych rozlewających się w okolicach Peitz, a pochodzących z XVI wieku. Część ta eksponuje przedmioty związane z szeroko rozumianym rybołówstwem śródlądowym - stawowym i rzecznym, a także z wędkarstwem. Hodowla ryb, podobnie jak hutnictwo, w dużym stopniu związana była z utrzymaniem załogi wojskowej w Peitz. 

Z muzeum związana jest ścieżka dydaktyczna profesora Wilhelma Schäperclausa (2,3 km), dostosowana dla pieszych i rowerzystów, prowadząca przez tereny stawów. Organizowane są ponadto weekendowe przechadzki z przewodnikiem, festyny, wędkowanie, spływy łódkami, a także zwiedzanie pobliskiej elektrowni Jänschwalde (dolnołuż. Janšojce).

Dojazd
Dojazd zapewniają linie autobusowe nr 21, 29 i 77, pomiędzy Chociebużem, a Lieberose/Goyatz i Guben. Obok huty prowadzi też szlak ogórkowy.

Zobacz też
Muzeum Rybołówstwa Morskiego

Bibliografia
Dirk Redies, Region Peitz/Picański kraj, wyd. Lausitzer Museenland und DIAS NL, Peitz, 2008, ss.8-9
Reiner Storbeck, Atrakcyjny obszar turystyczny - Stawy wokół Peitz, wyd. Muzeum Hutnictwa i Rybołówstwa w Peitz (Förderverein Hüttenwerk Peitz e.V.)/Land Brandenburgia/Niemiecki Związek Rybołówstwa (folder), Peitz, 2010
http://www.peitz.de/p/d1.asp?artikel_id=2790 - o muzeum (dostęp 15.2.2011)
http://www.peitzer-huettenwerk.de/index.php?id=1 - plan założenia (dostęp 15.2.2011)






