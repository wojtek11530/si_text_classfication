Abarth Grande Punto – model usportowionego samochodu osobowego produkowanego w latach 2007-2010 przez firmę Abarth. W drugiej połowie 2010 roku wprowadzono do sprzedaży zmodernizowany model Abarth Punto Evo. Był to pierwszy model wprowadzony po reaktywacji firmy.

Opis modelu

Od wersji bazowej odróżnia go między innymi niższe zawieszenie, inna skrzynia biegów, wzmocnione i sztywniejsze zawieszenie, wystrój wnętrza oraz to, że jest produkowany tylko w wersji 3-drzwiowej nadwozia. Standardowo stosowany jest z turbodoładowany silnik benzynowy o pojemności 1,4 dm³, mocy 114 kW (155 KM) oraz maksymalnym momencie obrotowym 206 Nm. Był on sprzedawany w sieci nowo tworzonych salonów marki Abarth. We Włoszech sprzedaż ruszyła w październiku 2007 roku. W większości krajów europejskich stało się to w 2008 roku.

Oprócz standardowego modelu dostępne były specjalne zestawy tunningowe "Assetto" i "esseesse". Abarth Grande Punto "esseesse" (w skrócie SS), to Abarth Grande Punto z dodatkowym wyposażeniem tuningowym. Samochód został zaprezentowany na targach Auto Show 2007 we Frankfurcie. Wyposażenie to, składa się na zestaw, który dostępny był u autoryzowanych dealerów firmy Abarth od początku 2008. W jego skład wchodzą ulepszenia mechaniczne i optyczne. Podstawą "esseesse" jest benzynowy silnik 1,4 dm³ z turbodoładowaniem, o mocy 180 KM przy 5 750 obr/min, oraz maksymalnym momencie obrotowym 270 Nm. Jest on połączony z sześciobiegową, manualną skrzynią biegów. Prędkość maksymalna wynosi 215 km/h, na osiągnięcie prędkości 100 km/h ze startu zatrzymanego potrzebuje 7,5 sekundy. Inne modyfikacje techniczne, to obniżone o 15-20 mm względem Abarth Grande Punto zawieszenie przednie i tylne, wzmocnione hamulce z perforowanymi tarczami hamulcowymi z przodu i wzmocnionymi zaciskami oraz 18-calowe felgi.
 
Zestaw "SS" można zamontować tylko u dealerów firmy Abarth. Można to zrobić w trakcie kupna nowego Abarth Grande Punto lub w ciągu pierwszego roku użytkowania, nie później jednak, niż po przejechaniu 20 000 km. 


Zobacz też
Abarth
Fiat Grande Punto

Linki zewnętrzne
