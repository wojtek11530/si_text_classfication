

Legenda o ciosie w plecy (niem. Dolchstoßlegende) – przekonanie rozpowszechnione w niemieckich kręgach narodowych po 1918 roku, że winę za przegraną I wojnę światową ponoszą cywile, którzy nie udzielili Armii Cesarstwa Niemieckiego wystarczającego wsparcia.

Historia
Gdy w sierpniu 1918 niemieckie dowództwo zrozumiało, że zwycięstwo w wojnie było niemożliwe, zażądało od swego rządu wystąpienia z propozycją zawieszenia broni. Ta prośba spadła na Niemców oraz na niemiecką opinię publiczną jak grom z jasnego nieba i wywołała wstrząs. Do tej pory dowództwo utrzymywało, że dzięki poświęceniu narodu niemieckiego wygranie wojny wciąż było możliwe. Dowódcy systematycznie wprowadzali w błąd opinię publiczną o sytuacji na froncie, gdy tymczasem sytuacja była krytyczna. Niemieckie społeczeństwo ponosiło wiele wyrzeczeń, ale władze cały czas utrzymywały, że sytuacja wojskowa i strategiczna była dużo lepsza niż w rzeczywistości, a zwycięstwo było na wyciągnięcie ręki. Wielu niemieckich żołnierzy i cywilów żyło w przekonaniu, że chociaż w miarę trwania wojny ich życie było coraz cięższe, ich kraj był bliski zwycięstwa. Wielu Niemców nie mogło pogodzić się z przegraną wojną i koniecznością kapitulacji, jeśli niemieckie wojska stacjonowały we Francji, Belgii, głęboko w Rosji i na Ukrainie. W wojnie poległo około 2 mln Niemców, a okazało się, że ich ofiara była daremna. Dodatkowo powszechnie wierzono, że wojna została wywołana przez koalicję Francji, Rosji i Wielkiej Brytanii, aby naruszyć niemiecką potęgę oraz narzucić cywilizowanemu i kulturalnemu narodowi prymitywny materializm aliantów.

Winą o zdradę Niemiec i spowodowanie klęski wojennej obarczano głównie demokratów i socjalistów. Oskarżenie to zostało wykorzystane przez propagandę nazistowską, która za domniemane działania sabotażowe w dziedzinie polityki i gospodarki oskarżało niemieckich Żydów i międzynarodowych Żydów. Celem ich działań miała być porażka Niemiec w I wojnie światowej. Według nazistów wydarzeniem, które bezpośrednio wiąże się z działaniem środowiska żydowskiego była prośba o zawieszenie broni ze strony sztabu Armii Cesarstwa Niemieckiego na początku października 1918 roku, której bezpośrednia konsekwencją miało być podpisanie traktatu wersalskiego.

W Niemczech w latach 1918-1945 polityków prowadzących w 1918 roku negocjacje w sprawie kapitulacji i w efekcie obarczonych odpowiedzialnością za traktat zwano listopadowymi zbrodniarzami.

Zobacz też
Rewolucja listopadowa 1918




Bibliografia
Rosa Sala Rose, Krytyczny słownik mitów i symboli nazizmu, Warszawa 2003, ISBN 83-04-01993-0.



