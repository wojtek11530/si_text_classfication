Chomiks (chomikowy komiks) – polski komiks internetowy w odcinkach, autorstwa Artura Kurasińskiego, ukazujący się w latach 2005-2007. Reaktywowany 23 kwietnia 2010. "Chomiks" zawiera dialogi komentujące bieżące wydarzenia polityczne i społeczne w Polsce. Grafika komiksu jest minimalistyczna (brak tła, postacie chomików są pasywne i zawsze przedstawiane w niezmiennym ujęciu).

Komiks jest dostępny na licencji Creative Commons Uznanie autorstwa-Użycie niekomercyjne-Bez utworów zależnych 2.0.

Bohaterowie komiksu
Chomiks jest satyrą polityczną na czołowych polityków Prawa i Sprawiedliwości, ze szczególnym uwzględnieniem prezydenta RP Lecha i premiera Jarosława Kaczyńskiego. Prawie wszyscy bohaterowie zostali przedstawieni w Chomiksie pod postacią chomików.

Na podobnym pomyśle oparty był telewizyjny program satyryczny pt. Polskie Zoo, który emitowano w Telewizji Polskiej na początku lat 90. XX wieku. W tym programie, będącym cykliczną szopką polityczną, kukiełki polskich polityków miały formę różnych gatunków zwierząt. Braci Lecha i Jarosława Kaczyńskich przedstawiano właśnie pod postacią pary chomików.

Inne realne postacie, które pojawiły się w komiksie Chomiks to m.in.:

kot Jarosława Kaczyńskiego Alik
księża-agenci SB (para chomików brązowo-czarnych)
posłanka Samoobrony Renata Beger (chomik z zielonymi oczami, tzw. "kurwiki")
papież Benedykt XVI (biały chomik mówiący łamaną polszczyzną)
amerykański aktor Chuck Norris (z wąsami, w kapeluszu i czarnych okularach przeciwsłonecznych)
wicepremier, MSW Ludwik Dorn (chomik dwukrotnie większy od wszystkich pozostałych)
wicepremier, minister edukacji Roman Giertych (szaro-brązowy chomik z grzywką)
chomik homoseksualista (różowy)
wicepremier, minister finansów Zyta Gilowska (chomik z wymalowanymi szminką ustami i powiększonymi rzęsami)
minister Przemysław Gosiewski (czarno-biały chomik z malutkimi łapkami)
Marszałek Sejmu Marek Jurek
poseł PiS-u Jacek Kurski (przedstawiony jako bulterier)
wicepremier, minister rolnictwa Andrzej Lepper (zielono-czerwony chomik)
były wiceminister obrony narodowej Antoni Macierewicz (pomarańczowo-szary chomik)
były premier Kazimierz Marcinkiewicz (chomik różowo-biały z wykrzywionymi zębami)
ojciec Tadeusz Rydzyk (chomik czarno-szary)

Historia
Rozpoczęcie komiksu, według słów autora spowodowane jest z jego negatywną oceną wyniku polskich wyborów parlamentarnych w 2005 roku. Kolejne odcinki komiksu publikowane są regularnie w sieci począwszy od jesieni 2005. 

We współpracy z radiem TOK FM powstają także Chomiki w wersji audio. Okresowo był on publikowany na łamach gazety NIE, na jej ostatniej stronie. 

Od 7 sierpnia 2006 istnieje możliwość stworzenia własnych odcinków w dziale Generator. 

10 października 2006 ukazał się pierwszy odcinek w formie krótkiego filmu. Dzień później ukazał się 300 odcinek.

6 grudnia 2006 odbyła się premiera papierowego wydania tego komiksu - albumu pt. "Chomiks.com - pierwszy łże-komiks o IV RP". Patronat nad przedsięwzięciem objęły m.in. Gazeta.pl i Radio TOK FM.

1 listopada 2007 Artur Kurasiński ogłosił zamknięcie działalności serwisu Chomiks.

23 kwietnia 2010 autor wznowił wydawanie komiksu na oryginalnej stronie oraz w serwisie Facebook.



Linki zewnętrzne
