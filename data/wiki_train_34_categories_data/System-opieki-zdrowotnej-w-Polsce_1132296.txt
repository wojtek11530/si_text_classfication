Zbigniew Michał Pawłowicz (ur. 22 września 1943 w Kamieniu Koszyrskim) – polski lekarz, senator VII kadencji.

Życiorys
Ukończył studia w Wojskowej Akademii Medycznej w Łodzi, po których pracował na WAM jako asystent. Posiada specjalizację drugiego stopnia z zakresu chirurgii ogólnej, w 1973 uzyskał stopień doktora nauk medycznych.

W 1984 rozpoczął pracę w Wojskowym Szpitalu Klinicznym w Bydgoszczy na stanowisku ordynatora, następnie zastępcy komendanta i komendanta Szpitala. Od 1996 pełni funkcję dyrektora Regionalnego Centrum Onkologii im. prof. Franciszka Łukaszczyka w Bydgoszczy. Jest pomysłodawcą i inicjatorem powstania w Bydgoszczy Parku Aktywnej Rehabilitacji i Sportu PARIS.

W wyborach parlamentarnych w 2007 z ramienia Platformy Obywatelskiej został wybrany na senatora VII kadencji w okręgu bydgoskim, otrzymując 140&nbsp;606 głosów.

Według katalogów opublikowanych przez Instytut Pamięci Narodowej w kwietniu 1977 miał zostać zarejestrowany przez WSW jako TW „Pawlik” i następnie już w grudniu tego samego roku wyrejestrowany z powodu „braku możliwości”. Zbigniew Pawłowicz potwierdził parafowanie dokumentu w trakcie swojego pobytu w Egipcie (gdzie pracował w Polskim Szpitalu Polowym w ramach misji pokojowej ONZ), wskazując, iż w rzeczywistości nie podjął współpracy. W 2009 Sąd Okręgowy w Bydgoszczy orzekł, że jego oświadczenie lustracyjne, w którym zaprzeczył współpracy ze służbami specjalnymi PRL jest zgodne z prawdą, oddalając wniosek IPN.

W wyborach parlamentarnych w 2011 Zbigniew Pawłowicz nie ubiegał się o reelekcję. Bez powodzenia kandydował z listy PO w wyborach do Parlamentu Europejskiego w 2014.



Bibliografia
