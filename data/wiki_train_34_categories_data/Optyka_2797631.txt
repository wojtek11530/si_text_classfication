
Kepler-47''' (wcześniej KOI – 3154''' – ang. Kepler Object of Interest) – układ planetarny, składający się z gwiazdy podwójnej oraz dwóch planet pozasłonecznych (Kepler-47b i Kepler-47c), odkryty w ramach programu Kepler w sierpniu 2012. Układ planetarny znajduje się w odległości 4900 lat świetlnych od Ziemi w gwiazdozbiorze Łabędzia.
 
Obydwie planety są planetami okołopodwójnymi, czyli planetami typu P, tzn. orbitują wokół układu gwiazd Kepler 47, w skład którego wchodzą dwie gwiazdy – jedna podobna do Słońca, o jasności ok. 84% słonecznej i masie 1,043 masy Słońca, promieniu 0,964 promienia Słońca oraz temperaturze powierzchni 5636 K, druga znacznie mniejsza, o jasności 0,014 jasności słonecznej oraz masie 0,362 masy Słońca i promieniu 0,3506 promienia Słońca oraz temperaturze powierzchni 3357 K. Okres obiegu gwiazd wokół wspólnego środka masy wynosi 7,5 dnia.
 
Pierwsza z planet, Kepler-47b o promieniu 2,98 promienia Ziemi i masie <860 mas Ziemi, obiega układ centralny gwiazd po orbicie o promieniu ok. 0,2936 j.a. i okresie 49,5 dnia. Druga, Kepler-47c jest gazowym olbrzymem o promieniu 4,61 promienia Ziemi i masie <5400 mas Ziemi, obiega układ centralny gwiazd po orbicie o promieniu 0,989 j.a. i okresie 303,1 dnia. Znajduje się w obrębie ekosfery układu.

Obydwie planety zostały odkryte metodą tranzytową. Obserwacje tranzytów planet w układach wielokrotnych różnią się od obserwacji tranzytów planet w układach planetarnych z jedną gwiazdą centralną ze względu na różną, zmieniającą się konfigurację położenia gwiazd względem siebie, z czego wynikają różne, zmienne czasy przejść planet na tle tarczy lub tarcz gwiazd. Ze względu na ruch gwiazd wokół wspólnego środka masy, zasięg strefy zamieszkania wokół nich ulega odchyleniom zgodnym z tym ruchem.

Zobacz też
Kepler-46

Bibliografia
Linki zewnętrzne
