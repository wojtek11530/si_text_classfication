Władysław Jerzy Chalecki herbu Chalecki (ur. 30 maja 1606 roku w Wahanowie, zm. 4 lutego 1668 roku) – strażnik wielki litewski w 1656 roku, starosta mozyrski w 1654 roku, podkomorzy mozyrski w 1654 roku. 

Był synem Jana, marszałka hospodarskiego z 1588, miecznika litewskiego z 1589. W latach 20. XVII wieku był uczestnikiem wojen z Kozakami i Szwedami. Kilkanaście razy był posłem na sejm. W okresie powstania Chmielnickiego bronił Polesia i Białorusi. Następnie brał udział we wszystkich wojnach prowadzonych w okresie panowania Jana Kazimierza. Był porucznikiem Chorągwi husarskiej litewskiej Pawła Jana Sapiehy. 8 kwietnia 1656 otrzymał tytuł strażnika Wielkiego Księstwa Litewskiego. Był członkiem konfederacji tyszowieckiej w 1655 roku. Był uczestnikiem bitwy ze Szwedami  pod Warszawa w 1656. Żonaty był od 1634 z Krystyną Strawińską. Pozostawił trzech synów. Został pochowany u księży bernardynów w Nieświeżu. 

Bibliografia
Oskar Halecki, Chalecki Władysław Jerzy [w:] Polski Słownik Biograficzny, Kraków 1937, t. 3, s. 252-253.





 








