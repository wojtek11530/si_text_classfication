Skałka (niem. Steinseifen) – potok górski w Sudetach Zachodnich, w Karkonoszach, w woj. dolnośląskim.

Górski potok o długości ponad 5,1 km, należący do zlewiska Morza Bałtyckiego, prawy a zarazem najdłuższy dopływ Łomniczki. Źródła potoku położone są na wysokości około 1000 m n.p.m., na zalesionym, północnym zboczu Kowarskiego Grzbietu w Karkonoszach, poniżej granicy Karkonoskiego Parku Narodowego. Potok w górnym biegu płynie przez las regla dolnego, wąską, wciętą doliną, w dolnym biegu płynie przez tereny zabudowane Karpacza i Ściegn, na północ, w kierunku Łomniczki, do której wpada na wysokości ok. 545 m n.p.m. poniżej Ściegn, na obszarze Kotliny Jeleniogórskiej. Potok w większości nieuregulowany, o wartkim prądzie wody, w okresach wzmożonych opadów i wiosennych roztopów stwarza poważne zagrożenie powodziowe. Kilkakrotnie występował z brzegów czyniąc szkody w przyległych miejscowościach.

Turystyka
Potok przecinają trzy szlaki turystyczne:
w środkowym biegu  zielony - prowadzący z Kowar do Karpacza
w górnym biegu  żółty - prowadzący z Kowar na Skalny Stół
w górnym biegu  zielony - prowadzący z Karpacza na Przełęcz Okraj

Bibliografia
Słownik geografii turystycznej Sudetów, t. 3 Karkonosze, red. Marek Staffa, Wydawnictwo PTTK "Kraj", Warszawa – Kraków 1993, ISBN 83-7005-168-5
Mapa turystyczna Karkonosze polskie i czeskie 1:25&nbsp;000, Wydawnictwo "Plan", Jelenia Góra, ISBN 83-88049-26-7




