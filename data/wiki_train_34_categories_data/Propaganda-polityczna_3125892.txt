Wacław Pyszkowski- (ur. 18 sierpnia 1893 w Poznaniu - zm. 6 lipca 1950 w Warszawie) - duchowny katolicki, generalny dziekan Wojska Polskiego, ksiądz-patriota.  

Życiorys
W latach 1913-1918 studiował teologię w Monasterze, we Wrocławiu i w Gnieźnie. Był członkiem Związku Młodzieży Polskiej "Zet", uczestnikiem powstania wielkopolskiego Święcenia kapłańskie otrzymał w marcu 1920 w Gnieźnie, w latach 1920-1924 był wikariuszem w Bydgoszczy i w Gnieźnie. Od czerwca 1924 aż do wybuchu II wojny był proboszczem w Sanktuarium Maryjnym w Dąbrówce Kościelnej, gdzie po pożarze w 1925 odbudował w latach 1930-1936 spalony kościół. We wrześniu 1939 r. opuścił swoją parafię i przyłączył się do wojska, był kapelanem Grupy Operacyjnej "Polesie". Po klęsce kampanii wrześniowej przez Węgry przedostał się do Francji, gdzie w 1940 został kapelanem Brygady Podhalańskiej. Następnie z 3 Dywizją Piechoty do 1944 przebywał w Szkocji. W grudniu 1944 r. nie stawił się w kurii polowej w Londynie w celu uregulowania stosunku do wojska. Od grudnia 1944 do marca 1945 był w Londynie członkiem Rady Narodowej RP z ramienia Stronnictwa Pracy. Po powrocie do Polski w lutym 1946 r. znalazł się w rozłamowej grupie "Zrywu", wchodząc w skład władz naczelnych nowego SP. Zgłosił się  w szeregi LWP. Został zastępcą Generalnego Dziekana WP i jednym z liderów ruchu księży patriotów, popierających działania władzy ludowej, a 22 listopada 1947 III Generalnym Dziekanem WP. W 1946 został również skarbnikiem w Zarządzie Głownym PCK. 22 lipca 1946 awansowany na stopień pułkownika wcześniej w zaledwie 9 miesięcy ze stopnia majora na podpułkownika. 16 lipca 1946 odznaczony Krzyżem Grunwaldu III klasy (nr 735), 12 września 1946 Krzyżem Duńskiego Czerwonego Krzyża. W teczce personalnej ksiedza jest jeszcze informacja o  Medalu Niepodległości, Medalu za Warszawę oraz Medalu za Odrę, Nysę i Bałtyk. Ksiądz pułkownik Wacław Pyszkowski zmarł w szpitalu MON, a jako przyczynę podano "rakowatość narządów jamy brzusznej", pochowany został na wojskowych Powązkach w alei głównej naprzeciw kaplicy cmentarnej.



Bibliografia
Piotr Łuczak, Ks. Płk Wacław Pyszkowski - Generalny Dziekan Wojska Polskiego [w] "Śląskie Studia Historyczno-Teologiczne" wyd. 2008 tom 41 zeszyt 1
Jacek Żurek, Ruch księży patriotów w województwie katowickim 1949-1956'', Warszawa-Katowice 2009.
Julian Humeński, Wspomnienia wojenne kapelanów wojskowych 1939 1945'', Warszawa 1974.







