Stefan Marceli Krudowski (ur. 26 kwietnia 1890 w Rudkach, zm. wiosną 1940 w Katyniu) – doktor medycyny, lekarz neurolog, major lekarz Wojska Polskiego, ofiara zbrodni katyńskiej.

Życiorys
Był synem Jana, technika drogowego, i Marii z Brzózków. Jego braćmi byli Marian i Jan. 

Należał do Związku Strzeleckiego pod pseudonimem "Orlik". Uczestniczył w wojnie polsko-bolszewickiej w szeregach 12 Pułku Piechoty. Ukończył Wydział Lekarski Uniwersytetu Jagiellońskiego w specjalności neurologii. W 1924 był oficerem nadetatowym 10 Batalionu Sanitarnego w Przemyślu i kapitanem podlekarzem w 2 Pułku Artylerii Górskiej. W latach 30 XX wieku został ordynatorem oddziału neurologicznego Szpitala Okręgowego nr 5 w Krakowie. Od 1938 był w kadrze zapasowej tego szpitala.

Po wybuchu II wojny światowej i agresji ZSRR na Polskę na terenach wschodnich II Rzeczypospolitej został aresztowany przez Sowietów. Był przetrzymywany w obozie w Kozielsku. Na wiosnę 1940 został zabrany do Katynia i rozstrzelany przez funkcjonariuszy Obwodowego Zarządu NKWD w Smoleńsku oraz pracowników NKWD przybyłych z Moskwy na mocy decyzji Biura Politycznego KC WKP(b) z 5 marca 1940. Jest pochowany na terenie obecnego Polskiego Cmentarza Wojennego w Katyniu, gdzie w 1943 jego ciało zostało zidentyfikowane w toku ekshumacji prowadzonych przez Niemców pod numerem 1086 (przy zwłokach zostały odnalezione pismo ze Szpitala Wojskowego 504, dyplom naukowy, legitymacja oficerska, wieczne pióro, wizytówki okulary, odznaka pułkowa, spinka mankietowa).

Jego żoną była Zofia, z domu Kuczyńska, z którą miał dwóch synów. Jego brat Jan (1882-1940) także był jeńcem w Kozielsku i został również ofiarą zbrodni katyńskiej.

Upamiętnienie
Minister Obrony Narodowej decyzją Nr 439/MON z 5 października 2007 awansował go pośmiertnie do stopnia podpułkownika. Awans został ogłoszony 9 listopada 2007 w Warszawie, w trakcie uroczystości „Katyń Pamiętamy – Uczcijmy Pamięć Bohaterów”.

13 kwietnia 2010, w ramach akcji „Katyń... pamiętamy” / „Katyń... Ocalić od zapomnienia”, w Bochni zostały zasadzone Dąb Pamięci, w tym honorujące Jana i Stefana Krudowskich.

Awanse
kapitan - zweryfikowany ze starszeństwem z 1 czerwca 1919 (w 1924 zajmował 38 lokatę w korpusie oficerów zawodowych sanitarnych – grupa podlekarzy)
major - ze starszeństwem z 1 stycznia 1931 (w 1932 zajmował 14 lokatę)
podpułkownik – 5 października 2007 pośmiertnie

Ordery i odznaczenia
Krzyż Walecznych
Medal Niepodległości 



Bibliografia
Rocznik Oficerski 1924'', Ministerstwo Spraw Wojskowych, Oddział V Sztabu Generalnego Wojska Polskiego, Warszawa 1924, s. 1073, 1087.
Rocznik Oficerski 1928'', Ministerstwo Spraw Wojskowych, Warszawa 1928, s. 714, 733.
Rocznik Oficerski 1932'', Biuro Personalne Ministerstwa Spraw Wojskowych, Warszawa 1932, s. 326, 871.
