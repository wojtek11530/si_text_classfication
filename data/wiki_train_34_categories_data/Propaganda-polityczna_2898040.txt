Likwidacja kułactwa jako klasy - polityka represji władz sowieckich wobec chłopstwa, realizowana na obszarze ZSRR od 1930 r., po rezygnacji z polityki NEP.  Celem było radykalne przeobrażenie wsi w ZSRR w duchu komunistycznym, obejmującą przymusową kolektywizację (likwidacja indywidualnych gospodarstw rolnych i przejęcie ich ziemi przez kołchozy) oraz przekształcenie chłopów (producentów rolnych) w pracowników zatrudnionych w uspołecznionych przedsiębiorstwach rolnych (proletariat wiejski). 

W ideologii bolszewickiej chłopi-właściciele indywidualnych gospodarstw rolnych byli uważani za element kapitalistyczny (podobnie jak drobnomieszczaństwo), a więc wrogi idei komunizmu, gdyż ich siła ekonomiczna i społeczna tożsamość opierała się na indywidualnej własności ziemi.  Stąd już w początkach rewolucji pojawiały się głosy, że chopstwo należy zniszczyć, a rolnictwo oprzeć o uspołecznione formy władania ziemią (własność państwowa sowchoz, bądź spółdzielnie pozostające pod ścisłą kontrolą państwa – kołchoz czy artel).  Bolszewicy zdawali sobie jednak sprawę, że realizacja takiej polityki zniechęci do nich chłopów w sytuacji, gdy władza komunistyczna była jeszcze nieokrzepła i trwała wojna domowa w Rosji. Dlatego też aż do końca epoki NEP stanowisko takie nie było forsowane, a władze sowieckie zdawały się sprzyjać drobnym rolnikom indywidualnym, mimo propagandowych haseł "ograniczania kułactwa" czy "wypierania elementów kapitalistycznych” ze wsi.  Na szczytach aparatu władzy trwał jednak spór co do dalszych losów rolnictwa i chłopów w ZSRR (przeciwnikami przyśpieszonej kolektywizacji byli m.in. Aleksiej Rykow i Nikołaj Bucharin, co zostało określone jako odchylenie prawicowe).

W 1928 r. nastąpiło odejście od NEP, w rolnictwie władze komunistyczne zaczęły forsować kolektywizację.  Chłopi-właściciele gospodarstw rolnych nie byli zainteresowani wyzbywaniem się ziemi i wstępowaniem do kołchozów, mimo uporczywej akcji propagandowej ze strony państwa.  Władze sowieckie zdały sobie sprawę, że jedynie terrorem można zmusić chłopów do wstępowania do kołchozów. 21 stycznia 1930 r. w gazecie „Krasnaja Zwiezda” ukazał się artykuł Stalina, określający cele polityki państwa sowieckiego wobec wsi:


"(...)Dla wyparcia kułactwa jako klasy nie wystarcza jego ograniczanie czy wypieranie poszczególnych grup.  Dla wyparcia kułactwa jako klasy trzeba w otwartym boju przełamać opór tej klasy i pozbawić ją produkcyjnych podstaw egzystencji i rozwoju (swobodne władanie ziemią, narzędzia produkcji, dzierżawa, prawo do najmowania pracowników itd.). 

To jest powrót do polityki likwidacji kułactwa jako klasy.  Bez niego dyskusja o wypieraniu kułactwa jako klasy to jedynie czcza gadanina, korzystna tylko dla prawicowych odchyleńców.  Bez niego nie do pomyślenia jest jakokolwiek poważna, a tym bardziej przyśpieszona, kolektywizacja wsi".

30 stycznia 1930 r. Politbiuro KC WKP(b) przyjęło uchwałę ''"O metodach likwidacji gospodarstw kułackich w rejonach przyśpieszonej kolektywizacji"'', która przekładała tezy artykułu Stalina na konkretne działania aparatu represji. 2 lutego 1930 r. Jeżow podpisał rozkaz nr 44/21:


"(...)
w najbliższym czasie kułakowi, zwłaszcza jego bogatej aktywnej kontrrewolucyjnej części, powinien zostać zadany miażdżący cios.  Opór kułaka powinien być i będzie ostatecznie złamany".

Bibliografia, literatura, linki

Stephen F. Cohen, Bukharin and the Bolshevik Revolution: A Political Biography, 1888-1938.'' New York: Knopf and Oxford University Press. 1973 i 1980, ISBN 0-394-46014-6.
Robert Conquest,  The Harvest of Sorrow: Soviet Collectivization an the Terror – Famine.'' (1986), ISBN 0-19-504054-6.
Robert Conquest, Wielki Terror, Warszawa 1997,  wyd. Michał Urbański,  ISBN 83-902063-9-0
Zobacz też
Kolektywizacja w ZSRR
Rozkułaczanie
Kułak



