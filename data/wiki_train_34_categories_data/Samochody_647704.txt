Yugo Florida/Zastava Florida – model samochodu produkowanego od 2 października 1988 do 4 listopada 2008, przez zakłady Zastava Automobili w Kragujevacu.

Historia i opis modelu

Premiera nowego modelu marki Yugo odbyła się w 1987 w Kragujevacu, projektantem nadwozia był słynny włoski stylista Giorgetto Giugiaro. 2 października 1988 z taśm montażowych zakładu zjechała pierwsza seryjna Florida, początkowe plany zakładały produkcję roczną wynoszącą od 60 000 do 100 000 aut z czego 70% miałaby trafić na eksport. Jednak działania wojenne w byłej Jugosławii uniemożliwiły realizację tego zamierzenia. Do 2000 roku wyprodukowano zaledwie 25 000 sztuk. Planowano również wyposażanie tego modelu w silnik 1.7D produkcji Fiata.

Początkowo auto było oferowane z silnikami 1.4 o mocy 71 KM oraz 1.6 o mocy 84 KM (silnik z Fiata Tipo oferowany przez krótki okres). W 1989 do oferty dołączył silnik 1.3 EFI o mocy 68 KM a rok później 1.1 o mocy 60 KM, przeznaczony głównie na eksport. W 1990 oprócz wprowadzenia do produkcji silnika 1.1 przedstawiono także prototyp sedana o oznaczeniu Zastava 104. Ta wersja nadwoziowa nigdy nie doczekała się produkcji seryjnej.

W 1995 przedstawiono prototyp wersji Pick-Up oraz Poly (pick-up z plastikową nadbudówką). Produkcję tych modeli rozpoczęto 3 lata później w zakładzie Zastava Specijalni Automobili w miejscowości Sombor.

W 2000 zaprezentowano zmodernizowany stylistycznie samochód Zastava 103FL, zmian tych dokonała francuska firma Heuliez. Model ten został wprowadzony do produkcji w 2001 jako Zastava Florida In, wersja sprzed liftingu była w ofercie jeszcze przez 3 lata. W 2002 do produkcji skierowano model Florida In L z silnikiem 1.6l o mocy 95 KM produkcji firmy Peugeot. W tym samym okresie na targach motoryzacyjnych w Belgradzie przedstawiono makiety zmodernizowanej Floridy w wersji sedan oraz kombi.

W 2001 zrezygnowano z używania marki "Yugo" i powrócono do historycznej nazwy "Zastava".

W 2005 zaprezentowano prototyp samochodu Florida HDI z silnikiem diesla firmy Peugeot o pojemności 1.4l i mocy 75 KM. W późniejszym okresie model ten prezentowany był pod oznaczeniem Florida In TDC. Wersja z silnikiem wysokoprężnym z powodu kłopotów finansowych producenta nie została wprowadzona do produkcji seryjnej.

W 2007 zastosowano nowy estetyczniejszy zestaw wskaźników.

W ostatnich latach produkcji oferowana była Florida In z silnikiem 1.3 oraz Florida In L z silnikiem Peugeot 1.6 16V. Model ten eksportowany był do: Bośni i Hercegowiny, Bułgarii oraz Macedonii.

Produkcja Floridy została zakończona w listopadzie 2008, zgodnie z postanowieniami umowy zawartej z koncernem FIAT. Łącznie wyprodukowano 29 950 sztuk.

Dane techniczne




Bibliografia
