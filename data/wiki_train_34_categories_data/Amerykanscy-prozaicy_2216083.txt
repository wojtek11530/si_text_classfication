Dorothy Uhnak, z d. Goldstein (ur. 24 kwietnia 1930 w Nowym Jorku, zm. 8 lipca 2006 w Greenport w stanie Nowy Jork) – amerykańska pisarka powieści kryminalnych.

Zarys biografii
Uczęszczała do City College i John Jay College of Criminal Justice. 
Przez 14 lat pracowała jako policjantka (z czego 12 jako detektyw) w New York City Transit Police. 

W 1964 opublikowała autobiografię Policewoman (Policjantka). Cztery lata później zadebiutowała jako powieściopisarka książką The Bait. W 1969 powieść ta została wyróżniona – przyznawaną przez Mystery Writers of America – Nagrodą im. Edgara Allana Poe w kategorii: „Najlepsza pierwsza powieść autora amerykańskiego”. Książka The Bait została sfilmowana w 1973 jako thriller telewizyjny o tym samym tytule.

Na podstawie powieści The Investigation (Śledztwo) został zrealizowany w 1987 pełnometrażowy film z porucznikiem Kojakiem – Kojak: The Price of Justice (Kojak: Cena sprawiedliwości). Książka False Witness (Fałszywy świadek) również została sfilmowana. Na jej podstawie powstał w 1989 tak samo zatytułowany obraz telewizyjny, w którym główne role zagrali: Phylicia Rashād i Philip Michael Thomas.

Dorothy Uhnak zmarła w lipcu 2006 – wg raportu policji – wskutek umyślnego przedawkowania narkotyków.

Twórczość
1964 Policewoman (Policjantka, 2001)
1968 The Bait
1969 The Witness
1970 The Ledger
1973 Law and Order (Policjanci, 1977)
1977 The Investigation (Śledztwo, 1982)
1981 False Witness (Fałszywy świadek, 1997)
1986 Victims (Ofiary, 1992)
1993 The Ryer Avenue Story (Cień Ryer Avenue, 1996)
1997 Codes of Betrayal










