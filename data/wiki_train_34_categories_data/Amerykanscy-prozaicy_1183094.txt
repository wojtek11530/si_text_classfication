John Wood Campbell Jr.''' (ur. 8 czerwca 1910 w Newark, zm. 11 lipca 1971 w Mountainside) – amerykański wydawca i pisarz science fiction, jedna z ważniejszych postaci w historii gatunku. W latach 1937-1971, będąc redaktorem pisma Astounding Science Fiction, walnie przyczynił się do rozkwitu s-f. Krytycy uważają, że w dużej mierze dzięki Campbellowi i jego pismu gatunek miał wtedy swój złoty wiek.

Biografia
Uczęszczał na słynną uczelnię Massachusetts Institute of Technology (MIT), gdzie zaprzyjaźnił się ze słynnym później cybernetykiem Norbertem Wienerem. Edukację ukończył bakalaureatem na Duke University z fizyki w 1932 r.

Pierwsze utwory s-f napisał i opublikował w wieku 18 lat w magazynie Amazing Stories i szybko zdobył popularność czytelników wydawnictw pulpowych. Były to zwykle space opery. Publikował także pod pseudonimem Don A. Stuart. Najsłynniejszym dziełem literackim autorstwa Campbella jest nowela Who Goes There?'' (1938), znana z ekranizacji Johna Carpentera z 1982 r., pod tytułem Coś (The Thing).

W 1937, w wieku 27 lat, został zatrudniony na stanowisku wydawcy magazynu Astounding Stories, i pozostał nim aż do śmierci. Pod jego kierownictwem pismo zmieniło nie tylko tytuł, na Astounding Science Fiction, ale stało się najważniejszym periodykiem publikującym fantastykę i wytyczającym drogę gatunkowi. U Campbella debiutowali m.in. Lester Del Rey, Alfred Elton van Vogt, Robert A. Heinlein, Theodore Sturgeon.

Isaac Asimov nazwał Campbella Najpotężniejszą siłą jaka pojawiła się kiedykolwiek w science fiction, siłą, która kompletnie zdominowała gatunek przez pierwsze dziesięć lat swojej działalności.

W latach 1939-1943 wydawał także pierwsze pismo poświęcone fantasy – Unknown.

Ciekawostki
John W. Campbell jest patronem dwóch nagród literackich pamiątkowej nagrody im. Johna W. Campbella dla najlepszej powieści science fiction oraz nagrody im. Johna W. Campbella dla najlepszego nowego pisarza science fiction.

Przekłady na język polski
Ostatni etap ewolucji (The Last Evolution) 
Zmierzch (Twilight) w antologii J. Gunna, Droga do science fiction: Od Wellsa do Heinleina,1986, przekład: Andrzej Leszczyński.
Kim jesteś?'' (Who Goes There?'') Fenix 1, 1990, przekład: Stefania Szczurkowska.










