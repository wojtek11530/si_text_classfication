Szepseskare – faraon starożytnego Egiptu z V dynastii.

Lata panowania
2463-2456 p.n.e. (Kwiatkowski)
2465-2460 p.n.e. (Schneider)
2426-2419 p.n.e. (Tiradritti, De Luca)


Według Tablicy z Sakkary i Kanonu Turyńskiego panował 7 lat, chociaż niektórzy (Grimal, Verner) twierdzą, że jego rządy mogły trwać zaledwie kilka miesięcy. Wspomniany jest przez Manetona pod imieniem Sisires (lub Siofes). Jedynymi zachowanymi zabytkami, które mu można przypisać to odciski pieczęci z jego imieniem odnalezione w Abusir. 

Niektórzy (Verner) przypuszczają, że Szepseskare był synem Sahure, który sięgnął po władzę po przedwczesnej śmierci Neferefre. Według tej koncepcji Neferefre nie był następcą, a poprzednikiem Szepseskare.

Miejsca jego pochówku nie odnaleziono. Prawdopodobnie można mu przypisać wykonanie wykopu pod piramidę na północ od piramidy Sahurego (Stadelmann). Pomiary jej pozwoliły ustalić, że miała to być wielka konstrukcja, lecz zakończenie prac już na wstępnym etapie może świadczyć o słuszności hipotezy o krótkim panowaniu władcy.



Bibliografia

Grimal N. „Dzieje starożytnego Egiptu”, PIW, Warszawa 2004, s. 86, ISBN 83-06-02917-8
Kwiatkowski B. „Poczet faraonów”, Iskry, Warszawa 2002, s. 167, ISBN 83-207-1677-2
Schneider Th. „Leksykon faraonów”, Wyd. Naukowe PWN, Warszawa-Kraków 2001, s. 318 – 319, ISBN 83-01-13479-8
Tiradritti F., De Luca A. „Skarby egipskie”, Muza SA, Warszawa, s. 24, ISBN 83-7200-635-0
Verner M. „Archaeological Remarks on the 4th and 5th Dynasty Chronology”, Archiv Orientální, Tom 69: 2001, s. 395–400 (za artykułem z anglojęzycznej Wikipedii)


