

Cytron, cedrat (Citrus medica L.) – gatunek roślin wieloletnich z rodziny rutowatych (Rutaceae Juss.). Prawdopodobnie pochodzi z podnóża Himalajów (północno-wschodnie Indie, północna Mjanma). Rozprzestrzeniony już w starożytności do Chin i Europy (tu dotarł jako pierwszy z owoców cytrusowych ok. 300 r. p.n.e.). Jest prawdopodobnie jednym z trzech gatunków rodzicielskich (obok pomarańczy olbrzymiej i mandarynki) większości form uprawnych cytrusów.

Morfologia
Pokrój: Małe drzewo lub krzew o wysokości do 3 m. Na pędach posiada grube, krótkie kolce.
Liście: Duże, lancetowatojajowate, o drobno piłkowanych lub karbowanych brzegach, z wydatnymi żyłkami. Ogonki liściowe bardzo słabo oskrzydlone.
Kwiaty: Obupłciowe, albo męskie. Mają czerwonawą, 5-płatkową koronę, 1 słupek i liczne pręciki.
Owoce: Żółte, jajowate jagody o długości 10–20&nbsp;cm z grubą, woskowatą i pomarszczoną skórką. Miąższ jest żółty, podzielony na segmenty i kwaśny. Główną część owocu (do 70% masy) stanowi skórka i biały mezokarp.

Zmienność
Odmiana Etrog 
Odmiana Fingered (ew. var. sarcodactylus) – owoc o długich, palczastych wyrostkach (dlatego zwyczajowo odmiana nazywana jest mianem "ręka Buddy"). Uprawiana jest głównie w Chinach i innych krajach wschodniej Azji.

Zastosowanie
Roślina jadalna: Owoce posiadają grubą skórę używaną do kandyzowania i następnie wyrobu słodyczy. W celu uzyskania kandyzowanej skórki, zwanej cykatą, zielone, niedojrzałe owoce kroi się na pół, fermentuje w solance i w końcu moczy w mocnym roztworze cukru (kandyzowana cykata zawiera ok. 80% cukrów). Na Korsyce cytron używany jest do wyrobu likieru zwanego Cedratine. Miąższ jest w zasadzie niejadalny. 
Inne zastosowania: Odmiana Fingered stosowana jest do produkcji perfum oraz w medycynie. Odmiana Ethrog Engler jest od I w p.n.e. używana przez Żydów podczas obrzędów religijnych podczas święta Sukkot (Święto Namiotów, Kuczki). Owoc jest jedną z czterech składowych części lulawu i przechowywany jest w specjalnych, często srebrnych puszkach. 

Uprawa
Pierwsze informacje o uprawie cedratu pochodzą z Persji. Datuje się je na rok 300 p.n.e. Udomowiono go niezależnie w Chinach i Indiach. Już w czasach antycznych znany był w rejonie Morza Śródziemnego i na Bliskim Wschodzie. Współcześnie uprawia się go w krajach klimatu śródziemnomorskiego (kraje śródziemnomorskie, Kalifornia), na Florydzie i Karaibach (Portoryko).

Znaczenie kultowe w hinduizmie
W hinduizmie drzewo to, pod nazwą sanskrycką matulinga, stanowi atrybut w przedstawieniach postaci boga Śiwy. Znaczenie takie podaje Wisznudharmottarapurana (III.44.19, 48.11). Symbolizuje niezliczone atomy, będące nasionami, z których powstał wszechświat. 






