

Straż Marszałkowska – umundurowana formacja podległa Marszałkowi Sejmu, stanowiąca zarazem jedną z komórek organizacyjnych Kancelarii Sejmu, bezpośrednio nadzorowaną przez Szefa Kancelarii Sejmu. Na czele Straży Marszałkowskiej stoi Komendant Straży Marszałkowskiej, który, podobnie jak jego zastępca, jest powoływany i odwoływany przez Szefa Kancelarii Sejmu. 11 marca 2014 Marszałek Sejmu Ewa Kopacz nadała sztandar Straży Marszałkowskiej.

Zadania Straży Marszałkowskiej
Zadania Straży Marszałkowskiej określa w rozdziale 11 Ochrona Sejmu i Senatu ustawa o Biurze Ochrony Rządu. Należy do nich głównie ochrona obiektów i urządzeń w zarządzie Kancelarii Sejmu, zapewnienie bezpieczeństwa osób tam przebywających oraz kontrola uprawnień do przebywania w tych obiektach, jak również ochrona Senatu, w zakresie odrębnie ustalonym. Straż Marszałkowska pełni również funkcje reprezentacyjne.

Strażnikom Straży Marszałkowskiej przy wykonywaniu obowiązków przysługują uprawnienia funkcjonariuszy BOR oraz ochrona prawna przewidziana dla funkcjonariuszy publicznych. Nie posiadają oni jednak statusu funkcjonariusza i pozostają pracownikami Kancelarii Sejmu, do których mają zastosowanie przepisy Kodeksu pracy, w tym zwłaszcza ustawy z 16 września 1982 r. o pracownikach urzędów państwowych.

Struktura
Wydział Ochrony
Wydział Organizacji Zabezpieczenia
Wydział Ratowniczo-Gaśniczy
Sekretariat

Stopnie w Straży Marszałkowskiej
Wykaz stopni w Straży Marszałkowskiej:
Młodszy strażnik/Młodszy ratownik
Strażnik/Ratownik
Starszy strażnik/Starszy ratownik
Dowódca zmiany/Dowódca sekcji
Zastępca komendanta
Komendant

Zobacz też
Straż Marszałkowska (historia)





Linki zewnętrzne
Obwieszczenie Marszałka Sejmu Rzeczypospolitej Polskiej z dnia 2 lipca 2004 r. w sprawie ogłoszenia jednolitego tekstu ustawy o Biurze Ochrony Rządu 
