Mafkat lub Kraj Turkusów – starożytnoegipski okręg na półwyspie Synaj, w protektoriacie Święta Katarzyna w muhafazie Synaj Południowy w Egipcie. 

Egipcjanie wydobywali tu turkus w dwóch miejscach, w Wadi Madżara i Sarabit al-Chadim. Eksploatacją bogatych złóż rudy miedzi i turkusów pierwsi zajęli się w epoce brązu Semici z Mezopotamii. Później rozpoczęła się kolonizacja tych terenów za faraonów z III dynastii, którzy z semickich mieszkańców uczynili niewolników-górników. Kopalnie czynne były sezonowo z przerwami przez tysiące lat. Eksploatacja turkusów osiągnęła apogeum za panowania XII dynastii. 

Obecnie wydobycie na skalę przemysłową jest nierentowne, jednak miejscowi beduini prymitywnymi metodami nadal pozyskują tu turkus. W okręgu znajduje się – odkryta w 1792 roku przez Reinholda Niebuhra – świątynia poświęcona bogini Hathor (Pani Turkusów) i bogowi Sopdu (Strażnik Pustynnych Szlaków). W Wadi Mukattab znajdują się dziesiątki hieroglifów, a w Wadi Maradżan inskrypcje. W tej ostatniej wadi starożytne sztolnie zostały zasypane, w wyniku krótkiej eksploatacji w 1901 roku przez Brytyjczyków. 

Obecnie kilka tysięcy zwiedzających, głównie z Szarm el-Szejk, odwiedza corocznie ten rejon. Mafkat – pomiędzy Abu Zanima a Serabit al-Chadim – utożsamiany jest również z Dofka, pierwszym miejscem, w którym zatrzymali się Izraelici po opuszczeniu pustkowia Sin, według Biblii prowadzeni z Egiptu przez Mojżesza do Ziemi Obiecanej.

Galeria zdjęć

Plik:ISSheik el-Khadem.JPG|Stare kopalnie turkusu niedaleko Sarabit al-Chadim
Plik:ISTurkosgruva.JPG|Wyrobisko w starożytnym okręgu Mafkat
Plik:ISWadi Maktab.JPG|Wadi Mukattab

Bibliografia
Egipt, Pascal, ISBN 978-83-7304-689-4



