Bigelow Aerospace jest przedsiębiorstwem przemysłu kosmicznego z siedzibą w Las Vegas, (Nevada). Celem firmy jest komercyjna eksploracja bliskiej przestrzeni kosmicznej. Najwięcej emocji wzbudzają prace firmy nad technologią stacji orbitalnej, mającej służyć jako prywatny kosmiczny hotel.

Przedsiębiorstwo zostało założone w 1999 roku przez Roberta Bigelow'a, który je finansuje dzięki posiadaniu sieci hoteli (Budget Suites of America) w Stanach Zjednoczonych. Do roku 2015 ma zainwestować w Bigelow Aerospace 500 mln USD.

Projekty
W planach firmy Bigelow'a jest budowa stacji kosmicznej przeznaczonej dla celów komercyjnych (np.: turyści kosmiczni) o nazwie CSS Skywalker.

Eksperymentalne moduły stacji orbitalnej zapożyczone z programu NASA Transhab mają służyć astronautom lub turystom kosmicznym do badań czy też wypoczynku. Przed rozpoczęciem programu firma Bigelow Aerospace zawarła trzy kontrakty z NASA, dzięki czemu dostała prawo do wyłącznego korzystania z technologii użytej w planach Transhab. 

Bigelow Aerospace pracuje nad grupą prototypów i modułów stacji orbitalnej:
Genesis I - prototyp modułu nadmuchiwanej stacji orbitalnej w skali 1:3. 
Genesis II - model w skali 1:3
Galaxy (wcześniej: Guardian) - prototyp modułu głównego w skali 45%; w 2007 r. odwołano testy orbitalne po pomyślnym przebiegu poprzednich eksperymentów i zastąpiono je testami naziemnymi.
Sundancer - niewielki moduł załogowy przeznaczony do testów orbitalnych.
BA 330 (Nautilus) - moduł mieszkalny stacji orbitalnej mający służyć turystom kosmicznym.

Transport ludzi do stacji orbitalnej będzie odbywał się za pomocą kapsuły, nad którą trwają prace wspólnie z Lockheed Martin. Będzie to kapsuła wzorowana na Orionie, o masie ok. 10 t, zdolna pomieścić co najmniej 7 osób. Wynoszenie na orbitę będzie odbywać się za pomocą rakiety Atlas V (możliwe będzie również korzystanie z rakiety Falcon 9). Pierwszy lot planowany jest w 2013 roku.

Działalność
12 lipca 2006 roku został, za pomocą rakiety Dniepr, wysłany w przestrzeń kosmiczną prototyp modułów stacji orbitalnej o nazwie Genesis I. Okrąża on ziemię na wysokości 550km pod kątem 64° i ma funkcjonować około pięć lat. 28 czerwca 2007 wystrzelono kolejny prototyp z serii Genesis - Genesis II. Pierwszym modułem umożliwiającym pobyt ludzi na orbicie będzie Sundancer, który w przypadku pomyślnych testów będzie stanowił pierwszy element przyszłej stacji.

We wrześniu 2006 roku został zawarty kontrakt z firmą Lockheed Martin, na podstawie którego ma zostać sprawdzona możliwość transportu na orbitę dużych modułów BA 330 za pomocą rakiety Atlas V. Moduły te będą stanowić główne człony mieszkalne stacji orbitalnej.



Zobacz też
Genesis I
Genesis II
Sundancer
BA 330
CSS Skywalker



Linki zewnętrzne
