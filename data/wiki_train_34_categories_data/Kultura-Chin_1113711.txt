Simon Leys – pseudonim literacki Pierre Ryckmansa (ur. 28 września 1935 w Brukseli, zm. 10 sierpnia 2014 w Canberze), belgijskiego sinologa, pisarza i krytyka literackiego.

Pierre Ryckmans studiował prawo na Katolickim Uniwersytecie w Leuven (Louvain), a następnie język, literaturę i sztukę chińską na Tajwanie. W 1970 roku osiedlił się w Australii. Na początku wykładał literaturę chińską w Canberze, a następnie był w latach 1987-1993 profesorem sinologii na Uniwersytecie w Sydney. Jest członkiem Australijskiej Akademii Nauk Humanistycznych i Królewskiej Akademii Literatury Francuskiej (Academie Royale de Literature Francaise). Znany jest zwłaszcza jako autor monografii dotyczących chińskiej Rewolucji Kulturalnej, oraz tłumacz literatury chińskiej. Pisze w języku francuskim i angielskim. Jego prace były nagradzane w Australii, Francji i Wielkiej Brytanii. W 2004 roku otrzymał prestiżową nagrodę literacką Prix mondial Cino Del Duca. 

Pseudonim "Simon Leys", który przyjął przed opublikowaniem książki o Mao Zedongu Les habits neufs du président Mao w 1971 roku, pochodzi od tytułowego bohatera powieści Victor Segalena René Leys (Paris, 1921), o młodym Belgu w Pekinie 1911 roku.

Publikacje
Les habits neufs du président Mao (Nowe szaty Przewodniczącego Mao) (1971)
Chinese Shadows (1977)
Human rights in China (1979)
La Mort de Napoléon (Śmierć Napoleona) (1986)
Analects of Confucius (Dialogi konfucjańskie, tłum.) (1997)










