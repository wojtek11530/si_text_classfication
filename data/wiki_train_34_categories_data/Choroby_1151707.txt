Makroglobulinemia Waldenströma (łac. Waldenström macroglobulinaemia, ang. Waldenström macroglobulinemia) – pierwotna makroglobulinemia, charakteryzująca się układowym rozrostem komórek limfoplazmocytowych wytwarzających immunoglobulinę o dużej masie cząsteczkowej w szpiku kostnym, węzłach chłonnych i w śledzionie. Klasyfikowana jako chłoniak nieziarniczy określana jest jako chłoniak limfoplazmocytowy z dojrzałych komórek B. Produkowane białko wykrywane jest we krwi jako białko monoklonalne klasy IgM. Chorobę jako pierwszy opisał szwedzki internista Jan Gösta Waldenström.

Epidemiologia
Makroglobulinemia Waldenströma jest rzadką chorobą, o zapadalności rocznej szacowanej na 2:1&nbsp;000&nbsp;000 u kobiet i 3:1&nbsp;000&nbsp;000 u mężczyzn. Mediana wieku w momencie rozpoznania przypada na 60-65 lat.

Etiologia
Etiologia makroglobulinemii Waldenströma nie jest znana. Rodzinne występowanie choroby u bliźniąt sugeruje udział czynników genetycznych w patogenezie choroby. Choroba częściej dotyka chorych z wirusowym zapaleniem wątroby C i po ekspozycji na promieniowanie jonizujące. Blisko 50% pacjentów z WM ma delecję długiego ramienia chromosomu 6. Czynnikiem predysponującym jest poprzedzająca MGUS.

Objawy i przebieg
Na obraz kliniczny choroby składają się:
osłabienie, męczliwość, nawracające krwawienia z nosa
objawy zespołu nadmiernej lepkości
gorączka, poty nocne, utrata masy ciała
bóle kostne (rzadko)
objawy neurologiczne: obwodowa, symetryczna neuropatia czuciowo-ruchowa (parestezje, osłabienie siły mięśniowej, bardziej wyrażone w kończynach dolnych, zaburzenia widzenia, objaw Raynauda, bóle i zawroty głowy)
nawracające zakażenia
limfadenopatia
hepatomegalia lub splenomegalia
zmiany na dnie oka
skaza krwotoczna.

Typy
typ limfoplazmocytowy
typ limfoplazmocytoidalny
typ polimorficzny

Rozpoznanie
Rozpoznanie stawiane jest na podstawie:
obecności białka monoklonalnego IgM w surowicy
stwierdzenia nacieczenia szpiku małymi limfocytami różnicującymi się w kierunku plazmocytów
immunofenotypem komórek: IgM+, CD5±, CD10-, CD19+, CD20+, CD23-, bez CD138.

Różnicowanie
szpiczak plazmocytowy
przewlekła białaczka limfatyczna
łagodna gammapatia monoklonalna IgM

Leczenie
Wskazaniem do leczenia cytostatycznego jest wystąpienie objawów klinicznych choroby: objawów ogólnych, niedokrwistości, objawowej organomegalii, polineuropatii, zespołu nadlepkości.
Leki alkilujące, analogi nukleozydów i rituksymab są lekami pierwszego rzutu w leczeniu makroglobulinemii Waldenströma. Skuteczne są również kladrybina i fludarabina. Łączenie leków alkilujących, analogów nukleozydów i rituksymabu powinno być oparte na wynikach aktualnych badań klinicznych. Rituksymab u części pacjentów może powodować działania niepożądane, takie jak wzrost stężenia IgM i lepkości surowicy. W nawrotach choroby zaleca się stosowanie alternatywnych leków pierwszego rzutu lub ponowne zastosowanie tego samego leku.
Autologiczny przeszczep komórek macierzystych szpiku kostnego również może odgrywać znaczącą rolę w leczeniu nawrotów.
W nawrotach u pacjentów nietolerujących leczenia mielotoksycznego do rozważenia (pozostawia się możliwości lecznicze – talidomid lub talidomid z deksametazonem.
U pacjentów nie idących na leczenie lub z nawrotami można rozważyć autologiczny przeszczep komórek pnia. Przeszczep allogeniczny powinno się przeprowadzać jedynie w warunkach badania klinicznego.
Plazmafereza powinna być leczeniem tymczasowym, do momentu włączenia leczenie ostatecznego.
Kortykosteroidy mogą być skuteczne w objawowej mieszanej krioglobulinemii.
Splenektomia stosowana jest rzadko, ale zalecana jest w leczeniu bolesnej splenomegalii i hipersplenizmu.



Bibliografia
Zobacz też
zespół Binga-Neela

Linki zewnętrzne
