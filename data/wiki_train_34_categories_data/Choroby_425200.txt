Choroba Rittera – uogólniona ropna choroba skóry o ciężkim przebiegu, występująca głównie u noworodków, wywoływana przez gronkowce złociste. Egzotoksyna produkowana przez gronkowce, eksfoliatyna, powoduje powstawanie rozległych pęcherzy, złuszczanie naskórka i odsłanianie skóry właściwej na dużych przestrzeniach.

Nazewnictwo
Inne nazwy używane na określenie choroby Rittera:
zespół Rittera
zespół Rittera-Lyella
gronkowcowe złuszczające zapalenie skóry
gronkowcowy zespół oparzeniowy skóry
ang.: staphylococcal scalded skin syndrome, SSSS
łac.: dermatitis bullosa et exfoliativa neonatorum, dermatitis Ritter
zapalenie pęcherzowe i złuszczające skóry noworodków (łac. pemphigus neonatorum)

Objawy i przebieg
Choroba objawia się wysiewem płaskich, bardzo wiotkich pęcherzy, ulegających łatwo pękaniu z pozostawieniem rozległych przestrzeni pozbawionych naskórka. Występuje uogólniony stan zapalny skóry z zaczerwienieniem i oddzielaniem się dużych płatów naskórka. Zmiany zajmują zwykle całą powierzchnię skóry. Obraz kliniczny przypomina oparzenia II stopnia. Okres trwania jest kilkudniowy, przebieg może być ciężki.

Różnicowanie
złuszczające zapalenie skóry Leinera (łac. erythrodermia desquamativa Leiner)
zespół Lyella

Leczenie
Przeciwwskazane jest podawanie kortykosteroidów. Podstawą leczenia jest antybiotykoterapia (głównie penicyliny półsyntetyczne i cefalosporyny). Ważne jest wyrównanie zaburzeń elektrolitowych, tak jak w przypadku oparzeń.

Bibliografia
Linki zewnętrzne
