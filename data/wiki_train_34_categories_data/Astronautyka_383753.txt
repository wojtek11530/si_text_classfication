

''' Oldřich Pelčák ''' (ur. 2 listopada 1943 w Zlínie, obecnie Czechy) – pilot wojskowy, pułkownik lotnictwa w stanie spoczynku, dubler Vladimíra Remka – pierwszego kosmonauty z ówczesnej Czechosłowacji.

Średnią szkołę zawodową ukończył w 1958 roku w Uherskim Hradišciu. W Koszycach (Košice) szkolił się w Wyższej Wojskowej Szkole Lotniczej. Od 1965 roku służył w jednostkach wojsk lotniczych armii czechosłowackiej. W latach 1972-1976 studiował w Wojskowej Akademii Lotniczej im. J.A. Gagarina w ZSRR. 25 listopada 1976 został razem z Vladimírem Remkiem jednym z dwóch kandydatów z Czechosłowacji do lotu na statku Sojuz w ramach programu Interkosmos. W Centrum Przygotowań Kosmonautów im. J. Gagarina rozpoczął szkolenie 1 grudnia 1976. Pierwszy etap przygotowań zakończył w maju 1977. W składzie załogi (razem z Nikołajem Rukawisznikowem) trenował od sierpnia 1977. Ich załoga była wyznaczona jako rezerwowa. Taki stan rzeczy pozostał do startu statku Sojuz 28, na pokładzie którego znaleźli się ostatecznie Aleksiej Gubariew i Vladimír Remek. Był to pierwszy lot załogowy w ramach programu Interkosmos.
Po powrocie do Czechosłowacji Oldřich Pelčák pełnił różne funkcje w Ministerstwie Obrony. W 1999 przeszedł do rezerwy.

W 1979 jego nazwiskiem nazwano asteroidę nr 6149.

Zobacz też
alfabetyczna lista astronautów i kosmonautów
grupy i oddziały astronautów








