Hubert Ranjan Costa (ur. 21 kwietnia 1953 w Dhace w Bangladeszu) – polski polityk, lekarz chirurg pochodzenia bangladeskiego, ekonomista, samorządowiec, poseł na Sejm V kadencji.

Życiorys
W młodości był partyzantem, biorącym udział w wojnie o niepodległość Bangladeszu. Do Polski przyjechał w 1975.

W 1982 ukończył studia na Wydziale Lekarskim Akademii Medycznej we Wrocławiu, a w 2002 – studia podyplomowe z zakresu zarządzania opieką zdrowotną na Akademii Ekonomicznej również we Wrocławiu.

W latach 1982–1984 był stażystą w ZOZ w Złotoryi. Od 1984 pracuje jako chirurg w Szpitalu Chirurgicznym w Legnicy. Początkowo zajmował stanowisko asystenta, następnie od 1995 do 1998 kierował izbą przyjęć. W 1998 został zastępcą ordynatora, a w 2000 ordynatorem oddziału chirurgicznego tego szpitala.

W 2002 wstąpił do Samoobrony RP. W latach 2002–2005 był radnym Sejmiku Województwa Dolnośląskiego i przewodniczącym Komisji Polityki Społecznej, Zdrowia i Rodziny. Od stycznia do kwietnia 2003 zasiadał w zarządzie województwa. W lutym 2005 został przewodniczącym partii w Legnicy.

W 2005 z 5. miejsca na liście Samoobrony RP w okręgu legnickim uzyskał, liczbą 3521 głosów mandat poselski na Sejm V kadencji. Był pierwszym ciemnoskórym parlamentarzystą RP. Zasiadał w Komisji Mniejszości Narodowych i Etnicznych, Komisji Zdrowia oraz czterech podkomisjach.

W przedterminowych wyborach parlamentarnych w 2007 nie ubiegał się o reelekcję. Tuż po nich wystąpił z Samoobrony RP i wycofał się z działalności politycznej. W 2010 został prezesem spółki z o.o. Costa Medicus.

Życie prywatne
Mieszka w Legnicy. Jest żonaty (żona Krystyna jest onkologiem), ma troje dzieci.



Bibliografia
Sejm Rzeczypospolitej Polskiej. V kadencja. Przewodnik, Warszawa 2006











