Choiniec (niem. Kynwasser) – potok w Sudetach Zachodnich, w Karkonoszach i Kotlinie Jeleniogórskiej, lewy dopływ Podgórnej.

Źródła poniżej Przełęczy pod Kopistą w Karkonoskim Padole Śródgórskim. Płynie łukiem na wschód i północny wschód, przecina Pogórze Karkonoskie, przepływa między Żarem i Chojnikiem a Rudziankami i Chełmem. Wypływa na obszar Kotliny Jeleniogórskiej i poniżej Podgórzyna Dolnego uchodzi do Podgórnej.

Płynie po granicie i jego zwietrzelinie, a na obszarze Kotliny Jeleniogórskiej po osadach czwartorzędowych.

Obszar zlewni Choińca w obrębie Karkonoszy porośnięty jest lasami dolnoreglowymi. Na obszarze Kotliny Jeleniogórskiej płynie przez łąki.

Wzdłuż środkowego biegu Choińca biegnie  żółty szlak turystyczny z Podgórzyna na Zamek Chojnik. W miejscu zwanym Żelaznym Mostem przecinają go  zielony z Zachełmia na Chojnik oraz  czarny z Przesieki na Chojnik.

Bibliografia
Słownik geografii turystycznej Sudetów, t. 3 Karkonosze, red. Marek Staffa, Wydawnictwo PTTK "Kraj", Warszawa – Kraków 1993, ISBN 83-7005-168-5
Mapa turystyczna Karkonosze polskie i czeskie 1:25&nbsp;000, Wydawnictwo "Plan", Jelenia Góra, ISBN 83-88049-26-7




