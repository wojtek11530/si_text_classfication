
Catherine Grace "Cady" Coleman (ur. 14 grudnia 1960 w Charleston) – amerykańska chemik, były oficer Sił Powietrznych Stanów Zjednoczonych, a obecnie astronautka NASA. Uczestniczka dwóch misji wahadłowców kosmicznych.

Coleman ukończyła WT Woodson High School w Fairfax w stanie Wirginia w roku 1978. W latach 1979–1980 była na wymianie studenckiej w Røyken w Norwegii w ramach AFS Intercultural Programs. Otrzymała tytuł licencjata w dziedzinie chemii w Massachusetts Institute of Technology w 1983 roku. Po ukończeniu nauki Coleman wstąpiła do Sił Powietrznych Stanów Zjednoczonych w stopniu podporucznika. Kontynuowała studia z polimerów i inżynierii chemicznej na University of Massachusetts Amherst, tytuł doktora otrzymała w 1991 roku. W 1988 r. podjęła czynną służbę w bazie lotniczej Wright-Patterson Air Force Base jako chemik. Podczas swojej pracy jako konsultant uczestniczyła w analizach powierzchni w NASA Long Duration Exposure Facility. Pracę w Siłach Powietrznych zakończyła w listopadzie 2009 roku.


Coleman została wybrana przez NASA w 1992 r. do przyłączenia się do korpusu astronautów NASA. W 1995 roku była członkiem załogi STS-73. Przygotowywała się także do misji STS-83 w miejsce Donalda A. Thomasa, jednakże wyzdrowiał on na czas, więc nie wzięła udziału w misji. W 1999 r. drugim lotem kosmicznym Coleman był lot STS-93. Była specjalistką misji zajmującej się umiejscowieniem Teleskopu kosmicznego Chandra i Inertial Upper Stage na orbicie.

Coleman została wyznaczona jako rezerwowy członek załogi amerykańskich Ekspedycji 19, 20 i 21. Była członkiem załogi rezerwowej Ekspedycji 24 i 25 w ramach jej szkolenia do Ekspedycji 26. Coleman wystartowała 15 grudnia 2010 r. o 19:09 UTC statkiem Sojuz TMA-20, aby dołączyć do misji Ekspedycji 26 i dostać się na pokład Międzynarodowej Stacja Kosmicznej (ISS). Podczas wymiany załogi w marcu 2011 pozostała na pokładzie ISS i weszła w skład Ekspedycji 27. Na stacji orbitalnej spędziła w sumie 159 dni i wróciła na Ziemię 24 maja 2011.

Zobacz też
alfabetyczna lista astronautów i kosmonautów
lista pierwszych astronautów według narodowości

Bibliografia
