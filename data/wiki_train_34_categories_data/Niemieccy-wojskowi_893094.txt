Franciszek Barnert – (ur. 10 sierpnia 1895 w Popradzie na Spiszu, zm. 11 września 1977, w Katowicach) - polski działacz niepodległościowy, żołnierz Polskiej Organizacji Wojskowej (POW), komisarz Głównego Komitetu Plebiscytowego Spisko-Orawskiego, księgowy Ministerstwa Skarbu, naczelnik wydziału Dyrekcji Urzędu Ceł w Mysłowicach, major Wojska Polskiego.

Biografia
Po ukończeniu gimnazjum w Kieżmarku oraz szkoły kadetów wyruszył latem 1914 roku w Alpy, na front austriacko-włoski, I wojny światowej, gdzie jako oficer (ostatecznie w stopniu porucznika) walczył do jesieni 1917 roku w szeregach armii Cesarstwa Austro-Węgierskiego w lwowskim pułku piechoty Nr 30 . 

W latach 1918-1919 podjął tajną działalność wojskową na rzecz ponownego przyłączenia Doliny Popradu do odradzającej się Rzeczypospolitej Polskiej. Zorganizował własne oddziały wojskowe, których komendę oddał Polskiej Organizacji Wojskowej. 

W latach 1919-1920 kierował konspiracyjną i jawną akcją polityczną na Spiszu. Był m.in. komisarzem Głównego Komitetu Plebiscytowego Spisko-Orawskiego w Nowym Targu, wydawał pismo propagandowe w języku niemieckim Zipser Freiheitsbote, wielokrotnie przekraczał zieloną granicę w Tatrach, ze Spiszu do Polski. 

Po traktacie wersalskim osiadł na stałe w Polsce. Miał zakaz przybywania do Czechosłowacji. W 1921 r. ukończył na Akademii Handlowej w Krakowie studium ekonomiczne, a po zdanych egzaminach w Ministerstwie Skarbu, Rada Ministrów przyznała mu w 1931 r. pełne wykształcenie wyższe na zasadach veniam studiorum. W latach 1925–1929 pracował w Ministerstwie Skarbu, początkowo jako kontroler skarbowy, a potem jako księgowy. 

W 1930 r. został przeniesiony na Śląsk, do Katowic. Objął tam funkcję naczelnika wydziału Dyrekcji Urzędu Ceł w Mysłowicach, którą pełni do początków września 1939 r. Wojsko Polskie nadało mu stopień majora, a jako naczelnik celny otrzymał stopień generalski tychże służb. Często zastępował gen. J. Konarkiewicza. W razie wojny miał dowodzić wojskami WOP na południowej i południowo-zachodniej granicy kraju. W 1939 roku miał objąć placówkę Dyrekcji Urzędu Ceł w Gdańsku.

Oprócz tego, był zakonspirowanym współpracownikiem Oddziału II Sztabu Generalnego WP, czyli wywiadu i kontrwywiadu. Do najbardziej spektakularnych akcji z okresu okupacji należał przerzut Wodza Naczelnego Edwarda Rydza-Śmigłego z Rumunii na Węgry, do Szegedu, a potem Budapesztu. Do akcji włączył się na osobistą prośbę mjr Bazylego Rogowskiego (ostatniego adiutanta marszałka) i wiceministra Juliana Piaseckiego. 

W latach 1939-1944 ukrywał się nad Balatonem i w Budapeszcie, gdzie utrzymywał kontakty z Rządem Londyńskim i pomagał jego kurierom.  Oficjalnie pracował dla Węgierskiego Czerwonego Krzyża, gdzie prowadził rejestr polskich wojskowych, internowanych na Węgrzech. W 1944 r. został pojmany przez gestapo i początkowo przetrzymywany w areszcie na Szwabskiej Górze (wspólnie z Henrykiem Sławikiem). Potem przewieziony do obozu koncentracyjnego Flossenbűrg w Bawarii, a ostatecznie do Zwickau, gdzie kierował komórką oporu (więzień Nr 29245). Po zbliżeniu się frontu zachodniego, w czasie ewakuacji obozu zainicjował udaną, kilkuosobową ucieczkę więźniów do lasów w Dolnych Sudetach w Czechosłowacji.

Za swoją działalność otrzymał Krzyż Niepodległości, Krzyż Kawalerski Orderu Odrodzenia Polski (1929), Złoty Krzyż Zasługi.  

W okresie PRL pracował dla Ministerstwa Górnictwa (lata 1947-1962). Został pochowany w Katowicach. Był baptystą.



Bibliografia
Kwatera 139, Cezary Leżeński. T. 1-2 Lublin : Wydawnictwo Lubelskie, 1989
Pamięć : polscy uchodźcy na Węgrzech 1939-1946 = Emlékezés : lengyel menekültek Magyarországon 1939-1946 / Krystyna Łubczyk, Grzegorz Łubczyk, Oficyna Wydawnicza Rytm, 2009
Pamięć II: polscy uchodźcy na Węgrzech 1939-1946 = Emlékezés : lengyel menekültek Magyarországon 1939-1946 / Krystyna Łubczyk, Grzegorz Łubczyk, Oficyna Wydawnicza Rytm, 2012
Czy wiesz kto to jest? / pod ogólną red. Stanisława Łozy. Warszawa : Wydawnictwo Głównej Księgarni Wojskowej, 1938.
Zeszyty Historyczne. Zeszyt Drugi. s. 35-37, Instytut Literacki. Kultura Paryska, Paryż, 1962
Dokumenty państwowe z archiwum rodzinnego












