Marek Gołąb (ur. 7 maja 1940 w Zakliczynie k. Brzeska) - polski sztangista, medalista olimpijski. 

Był zawodnikiem LZS w Wieszowie k. Bytomia i Śląska Wrocław. W roku 2006 założył klub sportowy MLUKS "Spytko" Zakliczyn.

Brązowy medalista olimpijski z 1968 w wadze lekkociężkiej (90kg) z wynikiem 495 kg (wyciskanie - 165 kg + rwanie - 145 kg + podrzut - 185 kg). Dwukrotny brązowy medalista mistrzostw świata (1966 i 1968) oraz dwukrotny brązowy medalista mistrzostw Europy (1965 i 1966). Rekordzista świata w wyciskaniu - 168,5 kg w 1966. 11-krotny rekordzista Polski i mistrz Polski (1967).

W 1972 z powodu kontuzji zmuszony był zrezygnować z czynnego uprawiania sportu i zajął się pracą szkoleniową. Przez wiele lat był trenerem w Śląsku Wrocław, pracował także jako II trener z polską drużyną narodową. Od 1988 pracuje w Polskim Związku Podnoszenia Ciężarów, obecnie (2005) pełni funkcję członka zarządu. 

Ukończył Akademię Wychowania Fizycznego w Warszawie.

Bibliografia
''50 lat wrocławskiego sportu - 1945 - 1995'', Marek Ordyłowski, Zbigniew Schwarzer, Leonard Szymański, ISBN 978-83-89518-67-5












