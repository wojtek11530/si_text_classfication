Ernst Barczewski (ur. 1 marca 1861 w Zawadach k. Giżycka, zm. 11 września 1937 w Brodnicy) – mazurski pastor ewangelicki, działacz niemieckiej mniejszości narodowej w II RP, poseł na Sejm (1920–1922) i senator RP (1928–1930).

Życiorys
W 1882 ukończył Królewskie Kolegium Friedricha w Królewcu, a pięć lat później teologię ewangelicką na tamtejszym uniwersytecie. Został ordynowany na księdza luterańskiego w Prusach Wschodnich. W latach 1910–1936 był superintendentem Kościoła Ewangelicko-Unijnego w Działdowie. Odprawiał nabożeństwa w języku polskim na Mazurach. 

W 1903 roku założył kasę oszczędnościowo-pożyczkową Raiffeisena w Działdowie. Podczas plebiscytu na Mazurach w 1920 domagał się jego przeprowadzenia również w Działdowie.

W pierwszych latach Polski niepodległej był kapelanem luterańskim w Wojsku Polskim. Został usunięty z wojska ze względu na proniemieckie nastawienie. 2 maja 1920 został wybrany posłem niemieckim do Sejmu RP z okręgu Grudziądz. Reprezentował w parlamencie Partię Niemiecką (Deutsche Partei). 

W II RP sprawował mandat radnego sejmiku powiatowego w Działdowie. W latach 1928–1930 był senatorem II kadencji z listy Bloku Mniejszości Narodowych wybranym w okręgu pomorskim. Po 1933 odsunął się od aktywnej działalności politycznej ze względu na wzrost znaczenia opcji prohitlerowskiej wśród Niemców w Polsce. 

W 1927 podarował Muzeum Mazurskiemu w Działdowie dwa polskie kancjonały z XVIII wieku. Pisywał w prasie niemieckiej w Polsce, m.in. "Deutsche Rundschau" i "Raiffeisenbote fuer Pommerellen". 

Został pochowany na cmentarzu ewangelicko-augsburskim w Działdowie. 















