Ghelamco Group - belgijskie przedsiębiorstwo deweloperskie założone w 1985 r. Poza działalnością w Belgii grupa realizuje inwestycje w Polsce, Rosji oraz na Ukrainie.

Działalność w Belgii
W kraju pochodzenia grupa zrealizowała wiele obiektów mieszkaniowych w Knokke-Heist (zarówno budownictwo jedno- jak i wielorodzinne), budynki mieszkalne oraz mieszane w Brukseli, apartamentowiec w De Panne oraz budynek mieszanego użytku w Leuven. W trakcie realizacji lub planowania są kolejne obiekty w Knokke i Brukseli oraz w Oostduinkerke, Gandawie oraz Wavre, w tym Stadion w Gandawie.

Działalność w Polsce
Działalność w Polsce grupa skoncentrowała na sektorze biurowym rynku warszawskiego. Poza tym posiada zrealizowane inwestycje we Wrocławiu oraz realizowaną obecnie w Katowicach. Do polskich inwestycji grupy należą:
Warszawa
Bokserska Distribution Centre - centrum logistyczne powstałe na Mokotowie w 2001 r. Oferuje 18 000 m2 powierzchni biurowej oraz magazynowej.
Bokserska Office Centre - zrealizowany w 2001 r. budynek biurowy znajduje się na Mokotowie i oferuje 7 200 m2 powierzchni biurowej. Został sprzedany funduszowi Akron Investment CEE.
Cybernetyki Office Centre - zlokalizowany na Mokotowie biurowiec został ukończony w 2002 r. i oferuje 7 500 m2 powierzchni użytkowej. Nabywcą obiektu został Akron Investment.
Business Centre Bitwy Warszawskiej - ukończony w 2002 r. na Ochocie budynek biurowy o powierzchni użytkowej 18 000 m2. Został sprzedany funduszowi Europolis Invest.
Crown Point, Crown Tower, Crown Square - znajdujące się obok siebie trzy budynki biurowe o powierzchni odpowiednio 10 800 m2, 8 500 m2 oraz 16 000 m2. Dwa pierwsze zbudowano w 2004 r., ostatni 6 lat później. Crown Point oraz Crown Tower zostały sprzedane funduszowi IMAK CEE. Crown Square otrzymał certyfikat BREEAM dla obiektów zrealizowanych z oceną bardzo dobrą. Kompleks zlokalizowany jest przy Rondzie Daszyńskiego na Woli.
Łopuszańska Business Park - otwarty w 2005 r. park logistyczny o powierzchni najmu 13 700 m2 zlokalizowany we Włochach.
Zaułek Piękna - obiekt biurowo-handlowy ukończony w 2005 r. Oferuje 8 700 m2 powierzchni biurowej. Znajdujący się w Śródmieściu budynek sprzedano Invesco Real Estate.
Villa Pan Tadeusz - kameralny budynek mieszkalny znajdujący się na Ochocie, oddany do użytku w 2005 r. W jego skład wchodzi 18 mieszkań. 
Krakowska Business Park - centrum logistyczne ukończone w 2006 r. we Włochach. Dysponuje 9 000 m2 powierzchni magazynowej oraz 2 000 m2 powierzchni biurowej. W roku, w którym zostało ukończone, zostało sprzedane funduszowi First Property.
Trinity Park I, II, III - pobudowane na Mokotowie biurowce o powierzchni najmu odpowiednio 18 500 m2, 23 500 m2 oraz 30 000 m2. Pierwszy z nich, oddany do użytku w 2006 r., został sprzedany funduszowi Arka BZWBK, drugi ,oddany w 2007 został sprzedany ING Real Estate a ostatni, którego budowa zakończyła się w 2009 r., sprzedano SEB. Trinity Park III posiada certyfikat BREEAM dla obiektów zrealizowanych z oceną bardzo dobrą.
Prosta Office Center - zrealizowany w 2006 r. obiekt biurowy o powierzchni najmu 18 600 m2 usytuowany na Woli. Obiekt po ukończeniu został sprzedany funduszowi ING Real Estate.
Marynarska Business Park - oddany do użytku w 2008 r. kompleks składający się z czterech budynków o łącznej powierzchni do wynajęcia 43 000 m2. Mieści się na Mokotowie.
Manhattan Business & Distribution Centre - ukończone w 2008 r. centrum logistyczne we Włochach. Oferuje 17 000 m2 powierzchni magazynowej oraz 7 0002 powierzchni biurowej.
Senator - 6-piętrowy biurowiec zbudowany w miejscu Banku Polskiego w warszawskim Śródmieściu. Budynek o powierzchni 25 000 m2 oddano do użytku w 2012 roku.
Woronicza Qbik - budynek mieszkalny, oddany do użytku w 2012 r., zrealizowany w formacie soft loftów na warszawskim Mokotowie.
Mokotów Nova - zlokalizowana na stołecznym Mokotowie dwu etapowa inwestycja rozpoczęta w 2010 r, oddana do użytku w 2012 roku. W tym budynku mieści się siedziba firmy Ghelamco Poland. Łącznie biurowiec ma 40 000 m2 powierzchni.

Poza Warszawą
Żabia Wola Business Park zbudowane w 2003 r. centrum logistyczne w Żabiej Woli pod Warszawą. Dysponuje 20 000 m2 powierzchni magazynowo-biurowej.
Bema Plaza - ukończony w 2008 r. we Wrocławiu biurowiec oferuje 28 000 m2 powierzchni biurowej. Sprzedano go funduszowi Deka. 
Katowice Business Point - zrealizowany w 2010 r. w Katowicach obiekt biurowy oferujący 17 000 m2 powierzchni najmu. Budynek posiada certyfikat BREEAM dla obiektów ukończonych z wynikiem bardzo dobrym.
Rezydencja Tumska - zbudowany we Wrocławiu w 2008 r. budynek składa się z 71 mieszkań i wchodzi w skład kompleksu Bema Plaza.

W trakcie realizacji
Warsaw Spire - realizowany od 2011 r. na warszawskiej Woli kompleks składający się z 220 metrowego wieżowca oraz dwóch 55 metrowych budynków. Obiekt ma dysponować 100 000 m2 powierzchni biurowej i komercyjnej oraz parkingiem na 1000 samochodów.
Synergy Business Park - realizowana we Wrocławiu inwestycja została podzielona na dwa etapy - pierwsza, oferująca 25 000 m2 powierzchni biurowej powinna zostać ukończona w 2013 r. Docelowo obiekt wprowadzi na rynek 60 000 m2 biur.
Foksal 13/15'' - zaplanowana restauracja kamienicy znajdującej się w warszawskim Śródmieściu. Projekt zakłada powstanie 39 apartamentów oraz parkingu podziemnego na 51 samochodów.

Działalność w Rosji i na Ukrainie
Działalność na rynku rosyjskim ogranicza się do centrum dystrybucyjnego Dmitrov Logistics Park o powierzchni magazynowej 228 000 m2 w okolicach Moskwy. Planowana jest również budowa Dmitrov Logistics Park II oferującego 150 000 m2 powierzchni najmu. Na Ukrainie 31 października 2008 belgijski minister Yves Leterme oficjalnie otworzył  park logistyczny Kopylov o powierzchni magazynowej 26 150 m2. Grupa planuje powiększenie istniejącego parku o dodatkowe 20 000 m2 magazynów. Około 20&nbsp;km od Kijowa firma planuje realizacje całego osiedla Warsaw Road o całkowitej powierzchni zabudowy około 120 000 m2. Miałyby się tam znaleźć domy jednorodzinne, bliźniaki, domy szeregowe, niska zabudowa wielorodzinna, obiekty handlowe oraz szkoła.





