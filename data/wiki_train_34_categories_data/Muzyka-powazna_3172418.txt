Teodor Sobieski (ur. 9 listopada 1884 w Fordonie koło Bydgoszczy, zm. 2 lutego 1956 w Poznaniu) – nauczyciel muzyki, dyrygent chórów.

Biogram == 
Teodor Sobieski był synem organisty Jana i Wilhelminy Bartz (Barcz). Od ojca otrzymał początkowe wykształcenie muzyczne, a od roku 1902 uczył się w Paradyżu w seminarium nauczycielskim składając w 1905 roku egzamin nauczycielski I stopnia. Rozpoczął pracę w tym samym roku w Pruścach, a od 1907 roku w Miłosławicach w powiecie wągrowieckim. W 1910 roku złożył egzamin II stopnia i został przeniesiony do Strzelna. W 1912 roku przeprowadził się do Inowrocławia, obejmując w miejskiej szkole funkcję organisty i dyrygenta chóru. Od 1915 roku kontynuował studia muzyczne w Berlinie w instytucie muzyki kościelnej przy królewskiej akademii sztuki otrzymując dyplom w 1917 roku. W 1918 roku powrócił do Inowrocławia i w Państwowym Seminarium Nauczycielskim uczył muzyki, w kościele św. Mikołaja dyrygował chórem oraz przez wiele lat chórem „Szarotka”, który reprezentował wówczas wysoki poziom artystyczny. Prowadził również kursy dla dyrygentów i był dyrygentem okręgowym Wielkopolskiego Związku Kół Śpiewaczych i Związku Chórów Kościelnych. Przeniesiony do Bydgoszczy w 1937 roku do gimnazjum Jana Kasprowicza. W Starachowicach i Lublinie spędził okres okupacji niemieckiej, a od roku 1945 zamieszkał w Inowrocławiu pracując jako nauczyciel gimnazjalny. W 1948 roku przeszedł na emeryturę i przeniósł się do Poznania, gdzie przez cztery lata prowadził chór przy kościele św. Anny. Zmarł w Poznaniu i pochowany został na cmentarzu Junikowskim.
 
Od 1908 roku był żonaty ze Stefanią z Krzymańskich i mieli dziewięcioro dzieci: Mariana (1908-1967), Jana (ur. 1910), Irenę (ur. 1911), Helenę (ur. 1913), Annę (ur. 1918), Sylwestra (ur. 1920), Barbarę (ur. 1922), Aleksandra (1924-1944) i Franciszka (ur. 1928).

Teodor Sobieski położył wielkie zasługi nie tylko jako wychowawca młodzieży, ale przede wszystkim jako organizator ruchu śpiewaczego i propagator dzieł chóralnych. Dyrygował m.in. utworami Giovanniego Palestriny, Johanna Sebastiana Bacha, Ludwiga Beethovena, Wacława z Szamotuł, Mikołaja Zieleńskiego, Bartłomieja Pękiela, Stanisława Moniuszki, Feliksa Nowowiejskiego.

 	

Bibliografia == 
Linki zewnętrzne
[Dostęp 20.05.2014]




 

