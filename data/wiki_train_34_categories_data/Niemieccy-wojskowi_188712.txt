Jerzy Ignacy Lubomirski herbu Szreniawa bez Krzyża (ur. 15 marca 1691 w Krakowie - zm. 19 lipca 1753 w Rzeszowie) – chorąży wielki koronny od 1746, pisarz polny koronny w latach 1726-1732, książę, generał wojsk polskich i saskich. Kandydat do korony siedmiogrodzkiej i polskiej po śmierci Augusta II Mocnego.

Syn Hieronima Augustyna, zamieszkały w Rzeszowie. Fundator klasztoru oo. Kapucynów w Rozwadowie, obecnej dzielnicy Stalowej Woli. W 1723 r. wykupił od rodziny Rozwadowskich ich nadsańskie dobra, na bazie których zorganizował dwa klucze dóbr: rozwadowski i długorzeczycki. Pałac w Charzewicach stał się rodową siedzibą linii rzeszowsko-charzewskiej.

Pochowany w krypcie klasztoru oo. Kapucynów w Rozwadowie.

Od 1726 kawaler Orderu Orła Białego.

Dwukrotnie żonaty z Marianną Bielińską i Joanną von Stein zu Jettingen. Miał z pierwszego małżeństwa 2 dzieci (Teodora Hieronima i Mariannę) i 2 z drugiego (Jerzego i Franciszka Grzegorza)

Klasztor w Rozwadowie ufundował w ramach ekspiacji za zabójstwo. Według anegdoty nad ranem po balu na zamku rzeszowskim, książę dostrzegł idącego z kobiałką na targ ubogiego szlachcica. W pewnej chwili z kobiałki wychylił głowę kogut, który głośno zapiał. W księciu Jerzym Ignacym Lubomirskim odezwała się pasja myśliwska; zakład, że zastrzelę tego koguta - zawołał. Podano mu pistolet. Strzał był tak celny, że zginął nie tylko kogut, ale i jego właściciel. W rzeczywistości jednak książę zabił w pojedynku chorążego sanockiego Józefa Jelca, swojego wierzyciela, gdy ten gościł na zamku rzeszowskim. Już pierwsze złożenie szabel doprowadziło do śmierci Józefa Jelca, za co Lubomirski został skazany na dwa lata wieży w zamku sanockim i formalnie karę tę odbył (z przerwami).
















