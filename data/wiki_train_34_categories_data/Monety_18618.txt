Drachma (grec. Δραχμή) – moneta od starożytności do czasów współczesnych bita w Grecji, a poza nią, w okresie starożytnym w Kartaginie i Azji Zachodniej, przeważnie srebrna. Bito również wielokrotności drachmy.




Antyczna drachma
1/100 drachmy – lepta
1/2 drachmy – hemidrachma
1/6 drachmy – obol
2 drachmy – didrachma
3 drachmy – tridrachma
4 drachmy – tetradrachma
5 drachm – pentadrachma
6 drachm – heksadrachma
8 drachm – oktodrachma
10 drachm – dekadrachma
12 drachm

6000 drachm nazywano talentem, 100 drachm nazywano miną. Jedną drachmę dzielono na 6 oboli lub na 48 chalków, czyli „miedziaków”.

W zależności od stosowanego systemu drachma ważyła w srebrze: 4,36 g (eubejski, potem attycki), 6,28 g (fenicki), 6,20 g (eginecki), 2,80 g (koryncki).

Przez około tysiąclecie pozostawały w powszechnym użytku w krajach basenów Morza Śródziemnego i Morza Czarnego, bito je także za czasów rzymskich, część z nich nosiła podobizny rzymskich cesarzy. Następcą drachmy jest arabski dirhem.

Nowożytna drachma

Drachma to także jednostka monetarna nowożytnej Grecji; wprowadzona w 1832 roku, dzieliła się na 100 lepta (kod walutowy wg ISO 4217 to GRD). Została zastąpiona przez euro w 2002 roku. Euro w dalszym ciągu dzielone jest w Grecji na 100 lepta.






