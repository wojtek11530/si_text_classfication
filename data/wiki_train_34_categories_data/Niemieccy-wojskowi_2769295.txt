
Michał Władysław Pakosz (ur. 15 września 1888 we Lwowie, zm. 4 kwietnia 1938 w Warszawie) – generał brygady Wojska Polskiego.

Biografia
Michał Władysław Pakosz urodził się 15 września 1888 we Lwowie, w rodzinie Antoniego i Kornelii z Mielnickich. W latach 1902-1910 był uczniem ośmioklasowego c.k. Gimnazjum Wyższego w Brzeżanach. W latach 1907-1910 uczęszczał do jednej klasy razem z Platonem Bałabanem, późniejszym dowódcą Żandarmerii Ministerstwa Spraw Wojskowych. W latach 1910-1914 studiował na Wydziale Przyrodniczym Uniwersytetu Lwowskiego. W czasie studiów działał w Związku Walki Czynnej i Związku Strzeleckim „Strzelec”.

W latach 1914-1917 walczył w Legionach Polskich. Był oficerem 1 Pułku Piechoty Legionów. Dowodził plutonem i kompanią. 19 września 1917, po kryzysie przysięgowym, został wcielony do cesarskiej i królewskiej Armii. Od sierpnia 1918 był komendantem Polskiej Organizacji Wojskowej w Brzeżanach.

Z dniem 1 listopada 1918 został przyjęty do Wojska Polskiego z zatwierdzeniem posiadanego stopnia porucznika i przydzielony do Dowództwa „Wschód”. 3 listopada 1918 został internowany przez Ukraińców. Od 28 maja 1919, po zwolnieniu z internowania, pełnił służbę w 1 Pułku Piechoty Legionów. Dowodził kompanią, a następnie III batalionem. 15 lipca 1920 został zatwierdzony w stopniu majora, a 3 maja 1922 zweryfikowany w stopniu podpułkownika. 10 lipca 1922 został zatwierdzony na stanowisku zastępcy dowódcy 1 Pułku Piechoty Legionów. W styczniu 1923 objął dowództwo 33 Pułku Piechoty w Łomży. 1 grudnia 1924 awansował na pułkownika. 14 września 1926 został dowódcą 1 Pułku Piechoty Legionów w Wilnie. 19 marca 1928 został wyznaczony na stanowisko dowódcy piechoty dywizyjnej 1 Dywizji Piechoty Legionów w Wilnie. W lutym 1929 został przeniesiony do Komendy Obszaru Warownego „Wilno” na stanowisko pomocnika dowódcy z zachowaniem dotychczasowego dodatku służbowego. 9 października 1930 zastąpił gen. bryg. Henryka Krok-Paszkowskiego na stanowisku dowódcy Obszaru Warownego „Wilno”. Od 10 listopada 1931 do 15 lipca 1932 był słuchaczem VI Kursu Centrum Wyższych Studiów Wojskowych w Warszawie. Od 18 sierpnia 1932 pełnił jednocześnie obowiązki dowódcy OWar. „Wilno” i komendanta garnizonu Wilno. 12 października 1935 został dowódcą 24 Dywizji Piechoty w Jarosławiu. Na generała brygady został awansowany ze starszeństwem z 19 marca 1938 w korpusie generałów. Zmarł 4 kwietnia 1938 w Warszawie. Pochowany na Cmentarzu Wojskowym na Powązkach.

Generał Michał Pakosz był żonaty z Felicją Suchorzewską (1893–1986) córką Witolda (1857–1936) i Stefanii z Gołębiowskich (1868–1937). Felicja była siostrą Leona Suchorzewskiego (1894-1970) i Zofii (1892-1988), żony generała Stefana Dąb-Biernackiego. 

Michał i Felicja mieli dwoje dzieci: Andrzeja i Barbarę (ur. 1928).

Andrzej Pakosz ps. „Paweł” urodził się 18 lutego 1924 w Łomży, gdzie jego ojciec dowodził 33 Pułkiem Piechoty. W czasie okupacji niemieckiej działał w konspiracji. Był żołnierzem Armii Krajowej w stopniu plutonowego podchorążego. Pełnił służbę w I plutonie 1 kompanii batalionu AK „Zośka”. Poległ 2 sierpnia 1944 na Mokotowie. 
 
Awanse
chorąży – 2 lipca 1915
podporucznik – 1 kwietnia 1916
porucznik – 1918 
kapitan – 1919 
major – 15 lipca 1920 zatwierdzony z dniem 1 kwietnia 1920 „w piechocie, w grupie byłych Legionów Polskich”
podpułkownik – 3 maja 1922 zweryfikowany ze starszeństwem z 1 czerwca 1919 i 200. lokatą w korpusie oficerów piechoty  
pułkownik – 1 grudnia 1924 ze starszeństwem z 15 sierpnia 1924 i 50. lokatą w korpusie oficerów piechoty 
generał brygady – ze starszeństwem z 19 marca 1938 w korpusie generałów

Ordery i odznaczenia
Krzyż Srebrny Orderu Wojskowego Virtuti Militari (1921)
Krzyż Komandorski Orderu Odrodzenia Polski (pośmiertnie 7 kwietnia 1938)
Krzyż Niepodległości
Krzyż Oficerski Orderu Odrodzenia Polski (11 listopada 1937)
Krzyż Walecznych – czterokrotnie
Medal Pamiątkowy za Wojnę 1918-1921 „Polska Swemu Obrońcy”
Medal Dziesięciolecia Odzyskanej Niepodległości



Bibliografia
Lista starszeństwa oficerów Legionów Polskich w dniu oddania Legionów Polskich Wojsku Polskiemu (12 kwietnia 1917)'', Warszawa 1917.
Dzienniki Personalne Ministra Spraw Wojskowych.
Roczniki Oficerskie 1923, 1924, 1928 i 1932.
Tadeusz Kryska-Karski i Stanisław Żurakowski, Generałowie Polski Niepodległej, Editions Spotkania, Warszawa 1991, wyd. II uzup. i poprawione.
Piotr Stawecki, Słownik biograficzny generałów Wojska Polskiego 1918-1939'', Wydawnictwo Bellona, Warszawa 1994, ISBN 83-11-08262-6.

Linki zewnętrzne
