Szkoła przy ul. Łukaszewicza 9/13''' (Szkoła Podstawowa nr 9) - budynek szkolny zlokalizowany w Poznaniu, na Łazarzu, przy ul. Łukaszewicza 9/13.

Szkoła powstała w wyniku konkursu architektonicznego, ogłoszonego przez Ministerstwo Oświaty, na nowoczesny (według kanonów lat 50. XX wieku) obiekt oświatowy. W konkursie zwyciężył Stefan Zieleśkiewicz z poznańskiego Miastoprojektu, a szkołę wybudowano w latach 1955-1958. Mimo, że jej architektura jest głęboko osadzona w realiach socrealizmu, to jednak nietypowa bryła i wysokiej jakości projekt, czynią zeń (według Piotra Marciniaka) jeden z ciekawszych poznańskich obiektów dydaktyki podstawowej.

Obiekt posiada rzadko spotykany rzut zbliżony do litery Z. Składa się z trzech nachodzących na siebie segmentów dydaktycznych. Mieści też salę gimnastyczną, która jest nietypowo zlokalizowana - na drugim piętrze. Nadający bryle atrakcyjności ażurowy podcień, został zlikwidowany, co zubożyło bryłę. W piwnicach znajduje się schron.

W pobliżu szkoły położone są następujące obiekty: łazarskie domy urzędnicze, kościół Matki Boskiej Bolesnej, Osiedle Hetmańskie i stary zespół mieszkalny przy ul. Karwowskiego.

Bezpośrednio przed wejściem do szkoły stoi głaz Franciszka Witaszka, upamiętniający działacza patriotycznego, zamordowanego w 1942 w Forcie VII.

Zobacz też
szkoła przy ul. Jarochowskiego 1, szkoła przy ul. Berwińskiego - inne łazarskie szkoły (początek XX wieku)

Bibliografia
Praca zbiorowa, Atlas architektury Poznania, Wydawnictwo Miejskie, Poznań, 2008, s.176, ISBN 978-83-7503-058-7




