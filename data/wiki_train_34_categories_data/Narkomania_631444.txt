Zolpidem (ATC: N05 CF02) – organiczny związek chemiczny, krótkodziałający lek nasenny z grupy imidazopirydyn. Jest wykorzystywany w doraźnym leczeniu bezsenności. Działa szybko (zazwyczaj już w ciągu 15–30 minut od momentu podania) i posiada krótki czas połowicznego rozpadu (2–3 godziny). Jego właściwości i działanie nasenne podobne są do działania benzodiazepin, jednak działa dużo bardziej selektywnie.

W przypadku przedawkowania stosuje się flumazenil, który jest antagonistą receptorów benzodiazepinowych, odwraca również usypiające i odurzające działanie zolpidemu. Duże dawki zolpidemu mogą powodować zaburzenia pamięci, całkowitą amnezję lub nawet halucynacje.

Mechanizm działania
Zolpidem wykazuje charakterystyczne wysokie selektywne powinowactwo do podjednostki α1 receptora GABA A. Selektywność jest około 10-krotna wobec podjednostek α2 i α3. Tłumaczy to częściowo nietypowe właściwości zolpidemu:
dominujący efekt nasenny przy znacznie słabszym przeciwlękowym i niemal niezauważalnym antykonwulsyjnym – w dawkach terapeutycznych,
efekty niepożądane jak lunatyzm u niektórych pacjentów lub zmiany percepcyjne

w porównaniu z benzodiazepinami, które łączą się z wszystkimi trzema podjednostkami dużo mniej selektywnie i ze zbliżonym powinowactwem. Głównie dlatego np. wspomniany lunatyzm prawie nigdy nie występuje, nawet u osób w podeszłym wieku, po zastosowaniu pochodnych benzo-1,4-dwuazepiny (takich jak midazolam czy estazolam.)

Dostępność
Zolpidem jest sprzedawany w postaci soli z kwasem winowym. W Polsce lek ten wydawany jest wyłącznie na podstawie recepty lekarskiej z zapisaną słownie całkowitą ilością substancji czynnej, na której nie są przepisane inne leki.

Metabolizm
W organizmie zolpidem ulega metabolizmowi, tworzą się przy tym 3 główne nieaktywne metabolity, powstałe w wyniku utlenienia grup metylowych do karboksylowych w układzie imidazopirydyny.

Metabolizm następuje przy udziale układu wątrobowego cytochromu P450; substancje modyfikujące aktywność tego cytochromu mogą mocno wpłynąć na szybkość metabolizmu zolpidemu, np. ryfampicyna (silny induktor cytochromu P450) może obniżyć stężenie zolpidemu w osoczu nawet o 60%, znacząco osłabiając efekt terapeutyczny.

Owe metabolity są wydalane z ustroju przez nerki.

Użycie w celu odurzenia

Podobnie jak benzodiazepiny, zolpidem sporadycznie bywa nadużywany w celu wywołania odurzenia; efekty są trudne do przewidzenia i najczęściej kończą się wspomnianą amnezją.

Właściwości odurzające zolpidemu słabną z każdą kolejną dawką, zazwyczaj już przy 3. lub 4. dawce przyjętej w niedługim odstępie czasu (zazwyczaj krótszym niż dwumiesięczny) zauważalne jest jedynie działanie nasenne.

Działania niepożądane
Mogą wystąpić:
amnezja następcza,
nudności i wymioty (zwłaszcza przy przekroczeniu standardowej dawki 10&nbsp;mg),
bóle głowy,
lunatyzm (umysł pozostaje wówczas w fazie snu wolnofalowego, ale ciało nie jest uśpione),
senność w ciągu dnia (bardzo rzadko).

Przedawkowanie
Zolpidem jest wyjątkowo bezpiecznym lekiem jeśli chodzi o możliwość przedawkowania, np. w celach samobójczych. Nie obserwowano trwałych następstw po przyjęciu dawki 400&nbsp;mg (40-krotność standardowej dawki nasennej) – takie ilości właściwie muszą spowodować nudności i wymioty, co czyni śmiertelne przedawkowanie zolpidemu wysoce nieprawdopodobnym. Niemniej obserwowano zaburzenia świadomości aż do śpiączki (w skrajnych przypadkach). Brak swoistego antidotum, hemodializa i hemoperfuzja są niecelowe. W razie konieczności można podać dożylnie flumazenil w celu zniesienia nadmiernego działania.

Preparaty
Apo-Zolpin – tabletki powlekane po 10 mg
Hypnogen – tabletki powlekane po 10&nbsp;mg
Nasen – tabletki powlekane po 10&nbsp;mg
Noxizol – tabletki powlekane po 10&nbsp;mg
Onirex – tabletki powlekane po 10&nbsp;mg
Polsen – tabletki powlekane po 10&nbsp;mg
Sanval – tabletki powlekane po 10&nbsp;mg
Stilnox – tabletki powlekane po 10&nbsp;mg
Xentic – tabletki powlekane po 10&nbsp;mg
Zolpic – tabletki powlekane po 10&nbsp;mg
ZolpiGen – tabletki powlekane po 10&nbsp;mg
Zolsana – tabletki powlekane po 10&nbsp;mg
Zoratio – tabletki powlekane po 10&nbsp;mg



Bibliografia
