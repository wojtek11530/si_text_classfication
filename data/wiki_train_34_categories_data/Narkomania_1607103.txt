Arypiprazol (ATC N 05 AX 12) – organiczny związek chemiczny, lek neuroleptyczny drugiej generacji stosowany w leczeniu schizofrenii i epizodów maniakalnych w przebiegu choroby afektywnej dwubiegunowej typu I, oraz w zapobieganiu nowym epizodom maniakalnym u pacjentów, u których występują głównie epizody maniakalne i którzy odpowiadają na leczenie arypiprazolem. Lek został wynaleziony przez Otsuka Pharmaceutical Co., dystrybutorem leku w Stanach Zjednoczonych i Europie jest Bristol-Myers Squibb a w Polsce firma Lundbeck.

Mechanizm działania
Działa jako częściowy agonista receptorów dopaminergicznych D2 i serotninergicznych 5-HT1A. Jest również antagonistą receptora serotoninergicznego 5-HT2A oraz receptora dopaminergicznego  D3.

Wskazania do stosowania
leczenie schizofrenii u dorosłych i młodzieży powyżej 15. roku życia
leczenie epizodów maniakalnych o nasileniu umiarkowanym do ciężkiego w przebiegu choroby afektywnej dwubiegunowej typu 1
zapobieganie nowym epizodom maniakalnym u pacjentów, u których występują głównie epizody maniakalne.

Przeciwwskazania
nadwrażliwość na arypiprazol.

Środki ostrożności
Preparatu zarejestrowanego do obrotu na terenie Polski, przeznaczonego do podania domięśniowego nie wolno podawać dożylnie lub podskórnie.
Ze względu na ryzyko zachowań samobójczych, szczególnie ostrożnie stosować u pacjentów z grup dużego ryzyka.
Ostrożnie stosować u pacjentów z:
zawałem serca lub chorobą niedokrwienną w wywiadzie
niewydolnością serca lub zaburzeniami przewodzenia
chorobą naczyń mózgu,
stanami predysponującymi do niedociśnienia (odwodnienie, zmniejszenie objętości krwi krążącej i leczenie lekami przeciwnadciśnieniowymi)
nadciśnieniem
wydłużeniem odstępu QT w wywiadzie rodzinnym
ryzykiem wystąpienia zachłystowego zapalenia płuc
ciężką niewydolnością wątroby
napadami drgawek
cukrzycą lub czynnikami jej wystąpienia.
Jeśli wystąpią objawy świadczące o złośliwym zespole neuroleptycznym należy przerwać leczenie wszystkimi przeciwpsychotycznymi produktami leczniczymi.
Arypiprazol należy stosować z zachowaniem ostrożności u pacjentów, u których w przeszłości występowały napady drgawek.
Z powodu zwiększonej śmiertelności oraz ryzyka występowania niepożądanych zdarzeń naczyniowo-mózgowych arypiprazol nie jest wskazany w leczeniu pacjentów w podeszłym wieku z psychozą związaną z demencją.
Jedyny preparat doustny zarejestrowany w Polsce zawiera laktozę i nie powinien być stosowany u pacjentów z rzadką, wrodzoną nietolerancją galaktozy, niedoborem laktazy typu Lapp lub zaburzeniami wchłaniania glukozy-galaktozy.
Arypiprazol nie może być stosowany w ciąży, chyba że spodziewane korzyści wyraźnie przewyższają potencjalne ryzyko dla płodu. Pacjentki nie powinny karmić piersią podczas jego stosowania.
Pacjenci powinni zachować szczególną ostrożność podczas prowadzenia pojazdów i obsługiwania urządzeń mechanicznych do czasu oceny indywidualnej reakcji na lek.

Interakcje
Ze względu na antagonistyczne działanie na receptor adrenergiczny α1, arypiprazol może nasilać działanie niektórych leków przeciwnadciśnieniowych. Ostrożnie stosować z lekami, które powodują wydłużenie odstępu QT lub zaburzenia elektrolitowe. Podczas jednoczesnego stosowania arypiprazolu i silnych inhibitorów CYP2D6 (chinidyna, fluoksetyna, paroksetyna) lub silnych inhibitorów CYP3A4 (ketokonazol, itrakonazol, inhibitory proteazy HIV) dawkę arypiprazolu należy zmniejszyć o około połowę. Dawkę arypiprazolu należy podwoić, gdy jednocześnie podaje się go z silnymi induktorami CYP3A4 (karbamazepina, ryfampicyna, ryfabutyna, fenytoina, fenobarbital, prymidon, efawirenz, newirapina i ziele dziurawca). Arypiprazol nie jest metabolizowany przez enzymy z grupy CYP1A, dlatego nie jest konieczne stosowanie specjalnych dawek u palaczy tytoniu.

Działania niepożądane
bezsenność, niepokój, lęk, senność
akatyzja, depresja
nudności, wymioty, niestrawność, zaparcia
ból głowy
zaburzenia pozapiramidowe, drżenie
nieostre widzenie
zwiększone wydzielanie śliny, suchość w jamie ustnej
tachykardia, ortostatyczne spadki ciśnienia
złośliwy zespół neuroleptyczny
późne dyskinezy
zwiększona śmiertelność u pacjentów z otępieniem, hiperglikemią i cukrzycą w podeszłym wieku.

Dawkowanie
Maksymalna dawka dobowa arypiprazolu wynosi 30 mg (we wszystkich postaciach).

Postać leku w formie tabletek
Dorośli:
Schizofrenia: zalecana dawka początkowa to 10 lub 15&nbsp;mg/dobę z dawką podtrzymującą 15&nbsp;mg/dobę. Lek należy podawać raz na dobę o stałej porze, niezależnie od posiłków.
Epizody maniakalne: zalecaną dawką początkową jest 15&nbsp;mg podawane w schemacie raz na dobę, niezależnie od posiłków jako monoterapia lub w leczeniu skojarzonym. U niektórych pacjentów może być korzystne zastosowanie większej dawki.

Młodzież powyżej 15. roku życia:
Schizofrenia:  10&nbsp;mg/dobę podawane w schemacie raz na dobę, niezależnie od posiłków. Leczenie powinno być rozpoczęte od dawki 2&nbsp;mg przez 2 dni, stopniowo zwiększanej do 5&nbsp;mg przez kolejne 2 dni, aż do osiągnięcia zalecanej dawki dobowej wynoszącej 10&nbsp;mg. W przypadkach gdzie zwiększenie dawki jest właściwe, kolejne zwiększone dawki należy podawać, zwiększając jednorazowo o 5&nbsp;mg.

Postać leku w formie iniekcji domięśniowej
Preparat stosuje się w mięsień naramienny lub głęboko w mięsień pośladkowy wielki z ominięciem obszarów otłuszczonych.

Dawka początkowa wynosi 9,75 mg w pojedynczym wstrzyknięciu. Skuteczna dawka wynosi 5,25-15 mg podana jako pojedyncze wstrzyknięcie. Nie należy podawać więcej niż 3 wstrzyknięcia na dobę.

Leczenie arypiprazolem w postaci roztworu do wstrzykiwań należy odstawić tak szybko, jak jest to klinicznie uzasadnione i należy rozpocząć stosowanie doustnego arypiprazolu.

Preparaty
Dostępne w Polsce preparaty:
Abilify – Otsuka Pharmaceutical Europe Ltd. – roztwór doustny 1mg/ml; 1 butelka 50, 150 lub 480ml
Abilify – Otsuka Pharmaceutical Europe Ltd. – roztwór do wstrzykiwań 7,5mg/ml; 1 fiolka 1,3ml
Abilify – Otsuka Pharmaceutical Europe Ltd. – tabletki 5, 10, 15 lub 30mg; 14, 28, 49, 56 lub 98 szt.
Abilify – Otsuka Pharmaceutical Europe Ltd. – tabletki ulegające rozpadowi w jamie ustnej 10, 15 lub 30mg; 14, 28, 49 szt.

Synteza
Arypiprazol można otrzymać w wyniku trzech kolejnych reakcji alkilowania wychodząc z 2,3-dichloroaniliny:




Bibliografia
Zalecenia w sprawie stosowania leków przeciwpsychotycznych II generacji. Medycyna Praktyczna – Psychiatria, 1(2) 2008
