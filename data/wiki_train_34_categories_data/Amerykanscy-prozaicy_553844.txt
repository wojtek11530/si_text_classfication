Jacqueline Jill "Jackie" Collins (ur. 4 października 1937 w Londynie) – brytyjska pisarka powieści sensacyjno-obyczajowych. 

Życiorys
Jej matka Elsa Collins (z domu Bessant) – nauczycielka tańca, poświęciła się domowi. Ojciec Joseph William był agentem teatralnym. Jej starsza siostra Joan Collins (ur. 1933) jest światowej sławy aktorką, a młodszy brat William "Bill" Collins (ur. 1946) zajmował się nieruchomościami.

Miała 15 lat, gdy opuściła rodzinny dom. Pojechała do siostry, Joan, która odnosiła już sukcesy w Hollywood.

Zasłynęła powieściami ze świata Hollywood, których akcja toczy się w świecie ludzi bogatych i sławnych. Przełożone na 40 języków, ukazały się w wielomilionowych nakładach. Wiele z nich doczekało się ekranizacji, jak choćby słynne "Żony Hollywoodu", "Żony Hollywoodu II – nowe pokolenie", "Uśmiechy losu" (Lucky/Chances), "Lady Boss". 

W swoich książkach często pisze o ludziach, którzy z jakichś przyczyn znaleźli się w kryzysie, na krawędzi wytrzymałości. Marzą o sukcesie, a zostają marnymi producentami albo po prostu złymi chłopcami. Opisuje ludzi, którzy tu przyjeżdżają, nie mając nic, i walczą o pieniądze i sławę. Jej bohaterki są silne i niezależne. 

Rodzina
Wyszła za mąż, kiedy miała zaledwie 17 lat. Jej pierwszy mąż Wallace Austin zmarł po przedawkowaniu narkotyków w 1963 roku. Jej drugie małżeństwo ze starszym o 18 lat Oscarem Lermanem (ur. 7 września 1919) – właścicielem modnej dyskoteki w Londynie, przetrwało aż 26 lat; od 1966 do jego śmierci, gdy 2 marca 1992 roku zmarł na raka. Ma trzy córki.

Trzeci nieformalny związek z Frankiem Calcagnini, biznesmenem z Los Angeles, trwał sześć lat. Mieli się pobrać, ale cztery miesiące przed ślubem Calcagnini zmarł na raka.

Linki zewnętrzne
