
Las liściasty – ekosystem leśny z dominacją drzew liściastych, bez udziału lub tylko z niewielką domieszką gatunków iglastych. W warunkach środkowoeuropejskich termin ten stosowany jest do określania jednego z trzech typów zbiorowisk leśnych (obok lasu iglastego i mieszanego lasu iglasto-liściastego), wyróżnianych ze względu na proporcje udziału drzew liściastych i iglastych oraz kryterium siedliskowe. Poza tym lasy liściaste to grupa kilku typów formacji roślinnych, w których dominują drzewa liściaste należące do roślin okrytonasiennych.  

Lasy liściaste, mieszane i iglaste

W drzewostanie lasu liściastego dominują gatunki liściaste i tylko w domieszkach występować mogą iglaste, takie jak: jodła, świerk i modrzew. Ten typ lasów reprezentują w Europie środkowej: buczyny, grądy, lasy łęgowe, dąbrowy i olsy.  Często są to lasy wielogatunkowe i zwykle zajmują bogate (żyzne) siedliska (w typologii siedlisk leśnych te zajmowane przez lasy liściaste określa się ogólną nazwą siedlisk lasowych). Charakterystyczny jest dla tych lasów roczny rytm rozwoju, z zimowym okresem spoczynku. Niekorzystną dla wegetacji porę roku drzewa spędzają zrzucając liście i zabezpieczając w pąkach zawiązki przyszłorocznych pędów przed mrozami. Ze względu na zazwyczaj silne zacienienie dna lasu w okresie letnim, charakterystyczne dla lasów liściastych jest także bujnie rozwinięte runo w okresie wiosennym.

Z powodu dużych wymagań glebowych powierzchnia lasów liściastych została znacznie zredukowana w przeszłości, ponieważ ich siedliska zajęte zostały przez użytki rolne. Poza tym w wyniku jednostronnej gospodarki leśnej znaczna część wielogatunkowych lasów liściastych została w przeszłości zastąpiona jednogatunkowymi drzewostanami sosnowymi i świerkowymi.  

Lasy liściaste w podziale formacji roślinnych
Mianem lasu liściastego określa się określone typy ekosystemów leśnych kształtujące się w różnych strefach klimatyczno-roślinnych:
lasy liściaste okresowo zielone:
lasy liściaste zrzucające liście na zimę – spotykane w strefie klimatu umiarkowanego w Europie, Azji i Ameryce Północnej,
lasy monsunowe (lasy liściaste zrzucające liście w porze suchej) – spotykane w strefie podzwrotnikowej i zwrotnikowej zróżnicowanej na porę deszczową i suchą,
lasy liściaste wiecznie zielone:
wilgotne lasy równikowe,
lasy wawrzynolistne (w szerszym ujęciu lasy deszczowe strefy umiarkowanej),
lasy twardolistne.

Ewolucja
Poznana flora kopalna pozwala na stwierdzenie, że pierwotnie istniały jedynie drzewa wiecznie zielone. Pierwsze drzewa zrzucające liście pojawiły się w wyniku ewolucji w okresie kredy. Do powstania drzew zrzucających liście doszło na styku strefy gorącej i umiarkowanej. Liczba gatunków drzew zrzucających liście w okresie gorącym i suchym powoli wzrastała. Największą powierzchnię lasy zrzucające liście osiągnęły w młodszym trzeciorzędzie. W tym czasie lasy liściaste występowały daleko na północy Europy, na Spitsbergenie, Grenlandii i na Alasce. Przyczyną zrzucania liści przez drzewa lasów położonych daleko na północy mogła być nie niska temperatura, lecz brak światła podczas nocy polarnej. Mróz jako czynnik wymuszający zrzucanie liści nabrał znaczenia nieco później. W miocenie, w Europie Środkowej dominowały drzewa wiecznie zielone. W pliocenie liczba gatunków drzew wiecznie zielonych gwałtownie spadła, szczególnie na północy i wschodzie Europy (nad dolnym Rodanem gatunki drzew wiecznie zielonych stanowią około 50%, w okolicach ujścia Renu 20%, w pobliżu Frankfurtu nad Menem tylko 5%). Lasy zrzucające liście w klimacie umiarkowanym są typowe dla półkuli północnej. W strefie umiarkowanej półkuli południowej szata roślinna złożona jest z drzew niemal wyłącznie wiecznie zielonych. Przykładowo wśród  drzew z rodziny bukowatych (Fagaceae), drzewa z rodzaju buk (Fagus) dominujące w ekosystemach półkuli północnej zrzucają liście, a drzewa z rodzaju bukan (Nothofagus) występujące na półkuli południowej w większości są wiecznie zielone.

Znaczenie lasów liściastych
Las liściasty o powierzchni 10 000 ha zatrzymuje, a następnie oddaje do środowiska około 500 000 m³ wody. W związku z tym uważany jest za naturalny zbiornik retencyjny – oczyszcza i magazynuje czystą wodę. Ponadto ekosystem ten chroni przed erozją i powodziami.

Przypisy



