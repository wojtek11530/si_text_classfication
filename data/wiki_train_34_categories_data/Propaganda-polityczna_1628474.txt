Marian Sigmund „Nałęcz” (ur. 23 lutego 1902 w Błudnikach (Podole), zm. 7 listopada 1993 w Krakowie) – polski architekt wnętrz, scenograf. 

Studiował architekturę na Politechnice Lwowskiej, następnie architekturę wnętrz w Szkole Sztuk Pięknych w Warszawie. Studia ukończył w 1929 roku (dyplom w 1933). Założyciel i prezes w (1933-1937) Spółdzielni Artystycznej Ład. Wykładowca architektury wnętrz na warszawskiej ASP. Żołnierz Września’39, ZWZ i AK, współpracownik BIP KG AK. W Powstaniu walczył w centrum Śródmieścia, w randze podporucznika. Drugi z laureatów konkursu na znaczek Poczty Polowej - projektując na barykadzie, pod niemieckim ostrzałem. Po kapitulacji był jeńcem Oflagu Murnau. W 1947 roku wrócił do kraju, w tym samym roku wspólnie z artystami Ładu projektował na zlecenie Biura Nadzoru Estetyki Produkcji BNEP, (przekształcony w 1950 roku w Instytut Wzornictwa Przemysłowego) meble do domków fińskich. Wieloletni kierownik I Pracowni Projektowania Wnętrz i dziekan Wydziału krakowskiej ASP, od 1951 profesor nadzwyczajny.
  
W 1951 roku rozpisano ogólnopolski konkurs na projekt siedziby dyrekcji Huty. Nowa Huta ściągnęła najlepszych specjalistów, architektów, urbanistów, projektantów wnętrz. Zwyciężył projekt 3 architektów: Janusza Ballenstedta, Janusza Ingardena i Marty Ingarden, którzy nawiązali do polskiego renesansu, baroku i klasycyzmu. Zwrócono się do Mariana Sigmunda, Władysława Winczego i Mariana Steczowicza z reaktywowanej po wojnie spółdzielni „Ład” o zorganizowanie zespołu, który miałby się zająć projektowaniem nowohuckich wnętrz. Pierwszą Pracownię Projektowania Wnętrz przy Miastoprojekcie tworzyli: Marian Sigmund i Władysław Wincze oraz najlepsi studenci z Państwowej Wyższej Szkoły Sztuk Plastycznych we Wrocławiu. 

Kierowany przez niego zespół, w skład którego wchodzili architekci wnętrz: Władysław Wincze, Marian Steczowicz, Czesław Wallis, Maria Michajłow, Irena Pać-Zaleśna, Alina Zięba, Wanda Genga, Zbigniew Chudzikiewicz, Barbara Gołajewska, Halina Garzyńska-Kańska, Krystyna Strachocka-Zgud, Zdzisław Szpyrkowski i inni, zaprojektował w Nowej Hucie wiele obiektów użyteczności publicznej w obrębie Placu Centralnego, Centrum Administracyjne HiL, Teatr Ludowy oraz zespół lokali gastronomicznych „Gigant” na os. Willowym. Monumentalny socrealistyczny charakter nadały wnętrzom ciężkie kolumny, okładziny z marmuru lub piaskowca, sztukaterie, ogromne żyrandole, masywne meble czy kasetonowe stropy oraz stosowane na szeroką skalę ozdobne balustrady czy kraty na drzwiach wejściowych.

Marian Sigmund w latach 1951-56 zrealizował i nadzorował osobiście wykonanie wystroju biur, gabinetów, sal posiedzeń, tzw. dużej sali konferencyjnej Centrum Administracyjnego HiL, jadalni oraz wielkiej sali teatralno-zjazdowej. We wnętrzach dominują okładziny kamienne (często marmurowe), zachowały się także oryginalne, ręcznie kute elementy ślusarki oraz wykonane ze szlachetnych gatunków drewna meble z lat 50.
Od początku lat 60 współpracował z Fabryką Mebli Giętych w Jasienicy. Meble jego projektu produkowane były głównie na eksport do Wielkiej Brytanii.

Okres przedwojenny
Powszechna Wystawa Krajowa w Poznaniu (1929 r., zestaw mebli do wnętrz mieszkalnych)
Salon Listopadowy (1930 r., komplet mebli do jadalni)
Projekt i realizacja przebudowy wnętrz Biblioteki Uniwersytetu Warszawskiego (1930)
Projekt wnętrza Ministerstwie Pracy i Opieki Społecznej w Warszawie (1931)
Wystawa Sztuka wnętrza, w Instytucie Propagandy Sztuki (1936 r., uczestnik i komisarz wystawy)
Projekt wnętrza biur Polskich Linii Lotniczych LOT na Okęciu w Warszawie (1937)
Projekty kostiumów do filmu Kościuszko pod Racławicami (1938)
Projekty kostiumów do filmu Halka (1937)
 
Okres powojenny
Zespół restauracji „Gigant” na os. Willowym (1951),
III nagroda na organizowanym przez IWP konkursie na meble świetlicowe (1951),
Kino „Świt” (1951–1953),
Centrum Administracyjne Huty im. Lenina (1952–1955),
Teatr Ludowy (1954–1955),
Zabudowa Placu Centralnego wraz z wystrojem wnętrz lokali użytkowych znajdujących się na parterze (1953–1956),
Przebudowa wnętrz reprezentacyjnych na Wawelu.

Bibliografia
