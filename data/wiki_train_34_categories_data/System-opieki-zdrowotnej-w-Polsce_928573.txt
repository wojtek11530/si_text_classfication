Jerzy Wincenty Babecki (ur. 18 kwietnia 1890 w Kluszewie, zm. 1980 w Warszawie) – pułkownik lekarz Wojska Polskiego.
Biografia
Jerzy Wincenty Babecki urodził się 18 kwietnia 1890 w Kluszewie, w powiecie mławskim ówczesnej guberni płockiej. W czasie I wojny światowej w Legionach Polskich. Był oficerem 6 Pułku Piechoty Legionów.

W 1917 uzyskał dyplom lekarza medycyny na Uniwersytecie Jagiellońskim. W latach 1920-1921 pełnił służbę w 9 Pułku Piechoty Legionów pozostając na ewidencji Kompanii Zapasowej Sanitarnej Nr I. 24 września 1920 został zatwierdzony z dniem 1 kwietnia 1920 w stopniu kapitana, w Korpusie Lekarskim, w „grupie byłych Legionów Polskich”. W 1924 był w stanie nieczynnym pozostając na ewidencji 2 Batalionu Sanitarnego w Lublinie. W 1928 pełnił służbę w Departamencie Sanitarnym Ministerstwa Spraw Wojskowych.

Od kwietnia 1931 do sierpnia 1937 kierował Oddziałem Higieny Wojskowej Szpitala Szkolnego Centrum Wyszkolenia Sanitarnego w Warszawie. W 1929 w Londynie, w 1931 w Hadze i w 1933 w Madrycie uczestniczył w obradach Międzynarodowego Kongresu Medycyny i Farmacji Wojskowej.

W lipcu 1934, w ramach programu emigracyjno-kolonialnego Ligi Morskiej i Kolonialnej, wyjechał wraz z inż. Tadeuszem Brudzińskim do Liberii, w charakterze rzeczoznawcy tamtejszego rządu do spraw higieny. We wrześniu 1935 zastąpił go dr Ludwik Anigstein.

W 1936 mieszkał w Warszawie przy Alei Szucha 16 i pełnił społecznie funkcję skarbnika Polskiego Towarzystwa Zwalczania Gośćca (Reumatyzmu) z siedzibą przy ulicy Nowogrodzkiej 59. Prezesem towarzystwa był wówczas prof. dr Witold Orłowski, a sekretarzem doc. dr Eleonora Reicher.

Awanse
chorąży
podporucznik
porucznik
kapitan - 24 września 1920 zatwierdzony z dniem 1 kwietnia 1920
major - 3 maja 1922 zweryfikowany ze starszeństwem z 1 czerwca 1919 (w 1928 zajmował 65. lokatę w korpusie oficerów zawodowych sanitarnych, w grupie lekarzy)
podpułkownik - 23 stycznia 1929 ze starszeństwem z 1 stycznia 1929 i 7. lokatą w korpusie oficerów zawodowych sanitarnych, w grupie lekarzy
pułkownik - 27 czerwca 1935 ze starszeństwem z 1 stycznia 1935 i 4. lokatą w korpusie oficerów zawodowych sanitarnych

Ordery i odznaczenia
Krzyż Srebrny Orderu Wojennego Virtuti Militari Nr 6332.
Krzyż Niepodległości
Krzyż Walecznych – dwukrotnie
Złoty Krzyż Zasługi
Krzyż Oficerski Legii Honorowej

Bibliografia Jana Babeckiego
Szczur i walka z nim, Wydawnictwo "Lekarza Wojskowego", Warszawa 1926.
Nowy wzór osobistej karty zdrowia w wojsku, Warszawa 1929.
Z V-go Międzynarodowego Kongresu Medycyny i Farmacji Wojskowej w Londynie, Lekarz Wojskowy, R. X, 1929.
Sprawozdanie z VI-go Międzynarodowego Kongresu Medycyny i Farmacji Wojskowej w Hadze, Lekarz Wojskowy, R. XII, 1931.
Krótkie sprawozdanie o stanie zdrowotnym armii polskiej w latach 1922-1931'', na podstawie statystyki wojskowo-lekarskiej, Lekarz wojskowy, t. XX, 1932.
Sprawozdanie z VII-go Międzynarodowego Kongresu Medycyny i Farmacji Wojskowej w Madrycie, Lekarz Wojskowy, R. XIV, 1933.
Ze statystyki samobójstw w wojsku polskiem w latach 1930-1932'', Warszawa 1933.
Zaopatrywanie w wodę w marszu, Warszawa 1936.
Dur plamisty i jego zwalczanie, Warszawa 1937.
Dobra woda do picia, Zarząd Główny Polskiego Czerwonego Krzyża, Warszawa 1938.
Leczenie pracą i rehabilitacja chorych i inwalidów, Lekarski Instytut Naukowo – Wydawniczy, Warszawa 1948.
Słownik lekarski polsko-łaciński = Vocabularium medicum Polono-Latinum, Państwowy Zakład Wydawnictw Lekarskich, Warszawa 1978.
Słownik lekarski łacińsko-polski = Vocabularium medicum Latino-Polonum, Państwowy Zakład Wydawnictw Lekarskich, Warszawa 1979.
Złamania kości i zwichnięcia stawów : rady dla ozdrowieńców, Państwowy Zakład Wydawnictw Lekarskich, Warszawa 1973.



Bibliografia
Lista starszeństwa oficerów zawodowych korpusu sanitarnego, Departament Zdrowia Ministerstwa Spraw Wojskowych, Warszawa czerwiec 1934, s. 7.
Rocznik Oficerski 1924'', Ministerstwo Spraw Wojskowych, Oddział V Sztabu Generalnego Wojska Polskiego, Warszawa 1924, s. 1081, 1680.
Rocznik Oficerski 1928'', Ministerstwo Spraw Wojskowych, Warszawa 1928, s. 711, 729.
Rocznik Oficerski 1932'', Biuro Personalne Ministerstwa Spraw Wojskowych, Warszawa 1932, s. 323, 826.
Tadeusz Białas,'' Liga Morska i Kolonialna 1930-1939'', Wydawnictwo Morskie, Gdańsk 1983, ISBN 83-215-3257-8, s. 213, 217.
Spis oficerów służących czynnie w dniu 1.6.1921 r. Dodatek do Dziennika Personalnego M.S.Wojsk. Nr 37 z 24 września 1921 r.''
Stanisław Konopka, Rocznik Lekarski Rzeczypospolitej na 1936 rok, Biuro Propagandy Medycyny Polskiej przy Naczelnej Izbie Lekarskiej, Warszawa 1934, s. 1162, 1227, 1238.
Stefan Wojtkowiak, Lancet i karabin. Dzieje szkolnictwa medycznego w Wojsku Polskim, Wydawnictwo Ministerstwo Obrony Narodowej, Warszawa 1973, wyd. I, s. 84, 97, 89, 90, 333.








 



