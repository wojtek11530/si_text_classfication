Pociąg Pancerny "Generał Sikorski"''' – pociąg pancerny  Wojska Polskiego II RP.

4 marca 1920 r. Grupa Poleska rozpoczęła natarcie na Mozyrz i Kalinkowicze. 6 marca do Kalinkowicz przybyła 3 bateria 9 Pułku Artylerii Polowej porucznika Witolda Andruszewicza. Na stacji kolejowej Kalinkowicze, dowódca baterii zaimprowizował "pancerkę" sadowiąc jedno z dział na platformie kolejowej. "Pancerka" dowodzona przez podporucznika Czesława Obtułowicza razem z I batalionem 35 Pułku Piechoty kapitana Leona Grota wzięła udział w wypadzie, w kierunku na Rzeczycę. Na stacji kolejowej Babicze grupa kapitana Grota zastała porzucony przez bolszewików pociąg pancerny. Pociąg ten został ewakuowany do Pińska i tam, w warsztatach kolejowych, naprawiony oraz uzbrojony. "Zdobyczny pociąg" otrzymał nową nazwę "Generał Sikorski". W  kwietniu 1920 wszedł do służby pod dowództwem podporucznika Stanisława Pochopnia. W czasie walk dowódca pociagu został ranny. Na stanowisku zastąpił go podporucznik Wacław Ryb, który poległ 10 maja 1920 r. pod Rzeczycą . Kolejnym dowódcą pociągu został 23 maja 1920 r. porucznik Zygmunt Ropelewski. W czerwcu 1920 r. pociąg został zniszczony w bitwie nad rzeką Sławeczną, a załoga przeniesiona do pociągów pancernych "Kaniów" i "Podhalanin". 


Bibliografia
Marian Żebrowski, Zarys historii polskiej broni pancernej 1918-1947'', Zarząd Zrzeszenia Kół Oddziałowych Broni Pancernej, Londyn 1971
Józef Nowak, Zarys historii wojennej 9-go Pułku Artylerii Polowej, Warszawa 1929
Spis byłych oddziałów Wojska Polskiego, Przegląd Historyczno-Wojskowy Nr 2 (183), Warszawa 2000
Maria Chodurek, Janusz Adamczyk, Pociąg pancerny "Sikorski" - fakty i mistyfikacja, Filatelistyka nr 3/2001 (130), Wrocław 2001





