Patricia Oren Kearney Cadigan (ur. 10 września 1953 w Schenectady) – amerykańska pisarka science fiction. Jej utwory są zaliczane do cyberpunku, chociaż sama autorka tak nie uważa. Rodzina Pat od strony matki pochodzi z Polski.

Biografia
Studiowała na University of Massachusetts Amherst i University of Kansas, studia ukończyła w 1975. Zadebiutowała opowiadaniem Death from Exposure na łamach czasopisma „Shayol”, które współredagowała (jako współredaktorka pisma otrzymała w 1981 World Fantasy Award). Po raz pierwszy jej prace zostały opublikowane w 1981. W 1996 przeniosła się do Anglii. 

Była jedyną kobietą, której utwór znalazł się klasycznej antologii Bruce'a Sterlinga Mirrorshades: The Cyberpunk Anthology (1986). Zdobyła dwukrotnie Nagrodę Arthura C. Clarke'a – w 1992 za powieść Synners (Wgrzesznicy) oraz w 1995 za powieść Fools (Głupcy), także dwukrotnie Nagrodę Locusa – w 1988 za opowiadanie Angel (Anioł, wyd. pol. w: Don Wollheim proponuje 1988'', Alfa 1989) i w 1990 za zbiór Patterns (Wzory). Była również wielokrotnie nominowana do innych nagród. 

Była redaktorką przekrojowej antologii opowiadań cyberpunkowych The Ultimate Cyberpunk, wydanej w 2002.

Przez wiele lat przyjaźniła się z Robertem A. Heinleinem.

Odwiedzała Polskę, była gościem na konwencie Falcon w Lublinie w listopadzie 2002 oraz na XI Festiwalu Fantastyki na zamku w Nidzicy w 2004.

Wybrana twórczość
Powieści
Mindplayers (1987)
Synners (1991) – wyd. pol. Wgrzesznicy, Solaris 2004
Fools (1992) – wyd. pol. Głupcy, Solaris 2010
Tea from an Empty Cup (1998)
Dervish Is Digital (2001)
Zbiory opowiadań
Patterns (1989) – wyd. pol. Wzory*, Wydawnictwo Arteria 2002
Dirty Work (1993)
Home by the Sea (1993)
Letters from Home (1991)
* Wzory opublikowane w 2002 przez Wydawnictwo Arteria, różnią się nieco od oryginału. Trzy opowiadania: Rock, rock, rock (Rock on), Dwoje (Two) oraz Moc i pasja (The Power and the Passion) zostały zastąpione tekstami ze zbioru pt. Dirty Work. Są to: Chłopcy na deszczu (Boys in the Rain) i W ciemności (In the Dark).



Linki zewnętrzne
