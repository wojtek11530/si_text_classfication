Tadeusz Józef Bętkowski (ur. 28 października 1889 w Krakowie, zm. 10 kwietnia 1966 w Warszawie) - chirurg pułkownik lekarz Wojska Polskiego.

Studiował na Wydziale Lekarskim Uniwersytetu Lwowskiego (1907-1913), następnie pracował w Klinice Chirurgicznej we Lwowie pod kierownictwem Ludwika Rydygiera. Służył w armii austriackiej w czasie I wojny światowej. W marcu 1915 uzyskał stopień doktora medycyny (na Uniwersytecie Karola w Pradze). W niepodległej Polsce wstąpił do Wojska Polskiego, kierował oddziałami chirurgicznymi kilku szpitali wojskowych, m.in. w Krakowie i Rzeszowie oraz 7 Szpitala Okręgowego w Poznaniu. Awansowany na podpułkownika ze starszeństwem z 1 stycznia 1931.

Po kampanii wrześniowej kilka miesięcy przebywał w niewoli. W marcu 1940 znalazł się w Warszawie, gdzie był naczelnym chirurgiem w Szpitalu Ujazdowskim. Uczestniczył również w tajnym nauczaniu. W czasie powstania warszawskiego kierował Służbą Zdrowia Komendy Głównej Armii Krajowej. 

Po wojnie kierował Oddziałem Chirurgicznym Szpitala PCK w Toruniu i I Szpitala Okręgowego w Warszawie. Pracował także na kierowniczych stanowiskach w szpitalach Ministerstwa Obrony Narodowej. Od 1958 był związany z Wojskową Akademią Medyczną. Przeszedł na emeryturę w 1962.

Ogłosił około 20 prac naukowych, m.in. Chirurgia ćwiczeń fizycznych i sportu.


Bibliografia
Czesław Jeśmian, Tadeusz Bętkowski, w: Sylwetki chirurgów polskich (pod redakcją Józefa Bogusza i Witolda Rudowskiego), Ossolineum, 1982.
Rocznik Oficerski 1932'', Biuro Personalne Ministerstwa Spraw Wojskowych, Warszawa 1932, s. 323, 872.









