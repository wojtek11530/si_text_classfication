Eugeniusz Knapik (ur. 9 lipca 1951 w Rudzie Śląskiej) – polski kompozytor i pianista, profesor sztuki, nauczyciel akademicki.

W latach 1970-1977 studiował kompozycję u Henryka Mikołaja Góreckiego oraz fortepian u Cz. Stańczyka w Państwowa Wyższa Szkoła Muzyczna w Katowicach, gdzie od 1976 pracuje na Wydziale Kompozycji, Teorii i Dyrygentury, od 1983 jako adiunkt. W 2000 otrzymał tytuł profesor sztuki (sztuki muzyczne). W latach 2002–2008 zajmował stanowisko rektora na macierzystej uczelni. W 1976 otrzymał stypendium rządu francuskiego na studia kompozytorskie u Oliviera Messiaena w Paryżu.

Knapik działa jako koncertujący pianista w Polsce i za granicą, koncentruje się na repertuarze XX wieku. Koncertował m.in. na festiwalach z cyklu Warszawska Jesień. Nagrywa muzykę współczesną dla Polskich Nagrań i Wifon (m.in. jedno z nielicznych kompletnych nagrań cyklu Vingt regards sur l'Enfant-Jésus Oliviera Messiaena). Cykl utworów Vingt regards sur l'Enfant-Jésus wykonastwa E. Knapika został wydany na CD w 2011 przez wytwórnię płytową DUX. Album ten wydany po 32 latach od nagrania, został nagrodzony Nagrodą Muzyczną Fryderyk 2012 w kategorii Album Roku Recital Solowy.

Utwory E. Knapika znajdują się w repertuarze wybitnych muzyków polskich – J. Serafina, K.A. Kulki, J. Marchwińskiego oraz Polskiej Orkiestry Kameralnej pod dyrekcją J. Maksymiuka.

Należy do Związku Kompozytorów Polskich, był członkiem zarządu głównego, a od 1999 do 2003 wiceprezesem tej organizacji.

Nagrody i wyróżnienia
Knapik uzyskał szereg nagród jako kompozytor i pianista: 1976 – X Festiwal Pianistyki Polskiej w Słupsku oraz Konkurs Młodych Kompozytorów ZKP (II nagroda), 1977 Międzynarodowy Konkurs Muzyki Kameralnej w Wiedniu (III nagroda), 1979 Konkurs Kompozytorski Festiwalu „Młodzi Muzycy Młodemu Miastu” w Stalowej Woli (I nagroda). Utwory Knapika znalazły się dwukrotnie na Międzynarodowej Trybunie Kompozytorów UNESCO w Paryżu: 1978 – wyróżnienie i 1984 – I miejsce za Kwartet smyczkowy.

W 2005 otrzymał Srebrny Medal "Zasłużony Kulturze Gloria Artis". W 2008 został odznaczony Krzyżem Oficerskim Orderu Odrodzenia Polski.



Bibliografia
