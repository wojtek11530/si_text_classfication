Gorky 17''', Odium – komputerowa taktyczno-strategiczna gra turowa z elementami gry fabularnej (RPG), wyprodukowana przez polskie studio Metropolis Software. Tworzenie produkcji rozpoczęto w 1997 roku. Premiera gry miała miejsce 29 września 1999.

Jest to pierwsza gra z serii Gorky. Głównym jej pomysłodawcą i projektantem był Adrian Chmielarz. Jest jedną z pierwszych polskich gier, które osiągnęły zasięg międzynarodowy.

Fabuła
Akcja gry toczy się w 2009 roku. Miejscem akcji jest miasto Lubin, będące byłą bazą radzieckich sił zbrojnych. W związku ze zbombardowaniem podobnej bazy na terenie Rosji działającej pod nazwą Gorky 17, do otoczonego przez wojsko Lubina wysłana zostaje grupa żołnierzy.

Oddział składa się z trzech przedstawicieli wojsk sojuszniczych NATO: dowódcy – Cole'a Sullivana, Jarka Owicza oraz Thiery'ego Trantigne. Ich zadaniem jest zbadanie terenu bazy i wyjaśnienie zaginięcia kilku osób.

Konwersje
Oryginalna wersja gry stworzona została dla systemu Windows. Popularność gry spowodowała powstanie konwersji na inne systemy operacyjne. W kwietniu 2002 roku firma e.p.i.c. interactive opublikowała stworzoną komercyjną wersję gry przeznaczoną dla systemów Mac OS 9 i X. W 2006 roku port gry dla systemu Linux stworzyła firma Hyperion Entertainment. Gra wydana została przez firmę Linux Game Publishing. Hyperion Entertainment planowało również wydanie wersji dla systemu AmigaOS 4, jednak do tej pory wersja ta nie ujrzała światła dziennego.

Dostępność
Gra, w wersji dla systemu Windows, jest obecnie sprzedawana w sieci cyfrowej dystrybucji w polskiej i angielskiej wersji językowej. Sprzedaż wersji angielskiej prowadzi internetowy sklep Good Old Games. Dystrybucją elektroniczną wersji polskiej zajmuje się od października 2012 roku sklep internetowy cdp.pl. Sprzedażą gry w wersji Linux zajmuje się Linux Game Publishing.



Linki zewnętrzne
