Emil Gołogórski (ur. 27 lutego 1862 w Wiedniu, zm. 7 lutego 1921 w Warszawie) – inżynier, Feldmarschalleutnant Cesarskiej i Królewskiej Armii, generał dywizji Wojska Polskiego.

Życiorys
Służba w Cesarskiej i Królewskiej Armii
W 1880, po ukończeniu 6-klasowego gimnazjum realnego we Lwowie, rozpoczął studia na Politechnice Lwowskiej. Po roku przeniósł się do Wojskowej Akademii Technicznej. 18 sierpnia 1883 ukończył studia z wynikiem bardzo dobrym i rozpoczął zawodową służbę wojskową w Cesarskiej i Królewskiej Armii, w stopniu podporucznika. Pierwszy przydział służbowy otrzymał do 1 Pułku Inżynieryjnego.

Na przełomie 1893 i 1894 ponownie przeniesiony został do Krakowa w celu wykonania zadań projektowych i nadzorczych przy budowie obiektów fortecznych Twierdzy Kraków. Jego dziełem są forty pancerne: 44a "Pękowice", 45a "Bibice", 48a "Mistrzejowice", 50 ½ OST "Barycz" / "Kosocice", 50 1/2 WEST "Kosocice" i fort pomocniczy piechoty 50a "Lasówka". Do 1889 był referentem do spraw telefonów fortecznych, obiektów mostowych i min demolujących.

Służba w Wojsku Polskim
13 listopada 1918 przyjęty został do WP w stopniu generała porucznika. Do marca 1919 dowodził Okręgiem Generalnym "Kraków". Od marca do czerwca tego roku, w Małopolsce Wschodniej, na wojnie polsko-ukraińskiej był zastępcą dowódcy Grupy Operacyjnej gen. Iwaszkiewicza. 10 czerwca mianowany został dowódcą Okręgu Generalnego "Lwów". W tym czasie Komisja Weryfikacyjna dla oficerów byłej armii austriackiej proponowała jego awansowanie na generała broni. 23 lutego 1920 zakończył służbę we Lwowie i został przeniesiony do stolicy. 10 marca tego roku wyznaczony został na stanowisko szefa Departamentu II Wojsk Technicznych Ministerstwa Spraw Wojskowych. Na tym stanowisku odpowiadał za organizację wojsk inżynieryjnych i saperów, wojsk łączności, wojsk kolejowych i wojsk samochodowych. We wrześniu powierzono mu szefostwo Grupy Technicznej M.S.Wojsk. 21 kwietnia 1920 zatwierdzony został w stopniu generała porucznika z dniem 1 kwietnia 1920. Zmarł 7 lutego 1921 w Warszawie. Pochowany na Cmentarzu Wojskowym na Powązkach.

Awanse
podporucznik (Leutnant)  – 1883
porucznik (Oberleutnant) – 1888
kapitan (Hauptmann II kl.) – 1893
kapitan (Hauptmann I kl.) – 1895
major (Major) – 1900
podpułkownik (Oberstleutnant) – 1904
pułkownik (Oberst) – 1 listopada 1907
generał brygady (Generalmajor) – 31 października 1912 ze starszeństwem z 25 listopada 1912
generał dywizji (Feldmarschalleutnant) – 1 września 1915 ze starszeństwem z 2 września 1915

Zobacz też
Generałowie polscy
Generałowie i admirałowie II Rzeczypospolitej



Bibliografia
Jan Rydel: W służbie cesarza i króla: generałowie i admirałowie narodowości polskiej w siłach zbrojnych Austro-Węgier w latach 1868-1918'', Księgarnia Akademicka, Kraków 2001, ISBN 83-7188-235-1, s. 201-202,
Tadeusz Kryska-Karski i Stanisław Żurakowski: Generałowie Polski Niepodległej, Editions Spotkania, Warszawa 1991, wyd. II uzup. i poprawione, s. 37,
Piotr Stawecki, Słownik biograficzny generałów Wojska Polskiego 1918-1939'', Warszawa 1994, ISBN 83-11-08262-6, s. 123,











