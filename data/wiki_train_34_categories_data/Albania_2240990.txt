Nesti Kerenxhi (ur. 5 września 1920 w Korczy) - albański komunista, minister spraw wewnętrznych w 1948.

Był synem działacza niepodległościowego Pilo Kerenxhiego. W 1936 związał się z ruchem komunistycznym. Uczestniczył w wojnie domowej w Hiszpanii, jako żołnierz Brygad Międzynarodowych. Powrócił do kraju w 1939, działał w korczańskiej grupie komunistycznej. W 1941 ukończył liceum francuskie w Korczy, w tym samym roku wstąpił do Komunistycznej Partii Albanii i zajął się działalnością organizacyjną w partyjnej organizacji młodzieżowej. W czasie wojny pełnił funkcję komisarza politycznego w IV Brygadzie Uderzeniowej, a następnie przedstawiciela Sztabu Głównego Albańskiej Armii Narodowowyzwoleńczej przy Sztabie Głównym jugosłowiańskiej armii partyzanckiej.

Po wyzwoleniu Albanii w 1944 otrzymał stanowisko wicedyrektora Wydziału Obrony Ludu (późniejszego Sigurimi) i stopień pułkownika. Po usunięciu Koçi Dzodze, przez dwa miesiące pełnił funkcję ministra spraw wewnętrznych. W listopadzie 1948 został usunięty ze stanowiska, a w 1949 uwięziony.

Bibliografia
Hile Lushaku, Ministrat e brendshem 1912-2007, vol.2'', Tirana 2009, ISBN 978-99956-07-42-5







