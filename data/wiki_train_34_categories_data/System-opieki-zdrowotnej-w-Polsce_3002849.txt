Włodzimierz Kulczycki, herbu Sas, ukr. Володимир Кульчицький – Wołodymyr Kulczycki (ur. 27 marca 1862 w Przemyślu, zm. 10 maja 1936 we Lwowie) – polski lekarz weterynarii, zoolog, anatom zwierząt, kolekcjoner kobierców wschodnich, profesor Akademii Medycyny Weterynaryjnej we Lwowie.

Życiorys

Pochodził z przemyskiej rodziny Kulczyckich wyznania greckokatolickiego. Ukończył Gimnazjum im. Króla Kazimierza Jagiellończyka w Kołomyi.Od 1882 odbywał studia w zakresie nauk przyrodniczych w Wiedniu i Lwowie. Tytuł doktora filozofii i chemii uzyskał we Lwowie w 1887. Następnie otrzymał także tytuł lekarza weterynarii po ukończeniu Szkoły Weterynaryjnej we Lwowie. Pracował jako asystent w katedrze zwierząt domowych, a ponadto pełnił funkcję kolejowego i miejskiego lekarza weterynarii koni w latach 1891-1905. Wykład prowadził od 1894. W 1906 mianowany został profesorem zwyczajnym anatomii opisowej, histologii i embiologii na Akademii Medycyny Weterynaryjnej we Lwowie. Kierował katedrą anatomii opisowej zwierząt domowych. Był autorem wielu publikacji z zakresu zoologii i weterynarii. Od października 1917 do 1919 był rektorem uczelni. W 1934 przeszedł na emeryturę. Akademia Medycyny Weterynaryjnej nadała mu tytuł doctor honoris causa.

We Lwowie zamieszkiwał przy ulicy Snopkowskiej. Okres I wojny światowej przetrwał w całości we Lwowie. W tym czasie jako jeden z trzech pracowników uczelni czuwał nad majątkiem Akademii.

Hobbystycznie interesowały go wschodnie i orientalne kobierce, dywany, kilimy i makaty (w tym tureckie, perskie, kaukaskie). W 1906 zakupił pierwsze z nich, kolekcjonował je, gromadził wiedzę na ich temat, uczęszczał na organizowane wystawy (1926–1927, 1935 w Warszawie, 1928 we Lwowie, 1934 w Krakowie), a także publikował prace na ich temat.

Jego żoną była Maria Ludwika, z domu Michałowska (zm. 1935), którą Włodzimierz Kulczycki przeżył o kilka miesięcy. Zgodnie z ostatnią wolą małżeństwo zostało pochowane w Międzybrodziu w krypcie grobowej Kulczyckich i Dobrzańskich o piramidalnym kształcie, na cmentarzu przy Cerkwi Świętej Trójcy w Międzybrodziu. Projektantką grobowca była jego siostrzenica, Iryna Dobrianska, dyrektorka szkoły powszechnej w Międzybrodziu, która zrealizowała go pierwotnie na potrzeby własnej rodziny na cmentarzu przy cerkwi. Włodzimierz Kulczycki wyjednał później u niej zgodę na pochowanie w nim swojej rodziny. Grobowiec ma wysokość 3 m i stanowi mini-replikę piramidy Cheopsa z Gizy nieopodal Kairu, w wiernej proporcji 1:50. Pomysł stworzenia kształtu grobowca powstał po tym, jak Włodzimierz Kulczycki odwiedził osobiście egipską piramidę. Ponadto wejście jest podobne do istniejących w piramidach w Deir el-Medina. Na grobowcu znajdują się inskrypcje w języku polskim i ukraińskim. Ponadto nad nimi umieszczony jest krzyż maltański.

Ich syn, prof. Jerzy Kulczycki (1898-1974, zgodnie z ostatnią wolą pochowany w rodzinnym grobowcu w Międzybrodziu), był archeologiem śródziemnomorskim w katedrze Archeologii Śródziemnomorskiej Uniwersytetu Warszawskiego, doktorem filozofii, historykiem sztuki, pracownikiem PAN. Po śmierci ojca przejął jego kolekcję. Część kobierców w stylu pałacowym i dworskim trafiła na Zamek Królewski na Wawelu w wyniku sprzedaży, a pozostała część (po jego śmierci, za sprawą jego żony Anny Piotrowicz-Kulczyckiej) wykonana w stylu ludowym trafiła do Muzeum Tatrzańskie im. dra Tytusa Chałubińskiego w Zakopanem, w którym została stworzona Galeria Sztuki im. Włodzimierza i Jerzego Kulczyckich, utworzona po 1981. Znajduje się ona w drodze na Koziniec, obok Willi Pod Jedlami.

W setną rocznicę pierwszego nabycia zabytkowych tkanin przez Włodzimierza Kulczyckiego, od czerwca do września 2006, zorganizowano tymczasową wystawę całej kolekcji na Wawelu w Krakowie. O kolekcji Kulczyckich opowiada film pt. Strażniczka, którego bohaterką jest Anna Piotrowicz-Kulczycka, opiekunka rodzinnej spuścizny.

Po latach grupa lekarzy weterynarii sfinansowała remont piramidalnego grobowca w Międzybrodziu.

Wybrane publikacje
Afganistan i kraj turkomański (1885)
Indianie Wenezueli, Guyany i Brazylii (1886)
Wspomnienia z pierwszy lat lwowskiej uczelni weterynaryjnej
Katalog wystawy kobierców mahometańskich i ceramiki azjatyckiej i europejskiej, Kraków 1934.
Kobierce mahometańskie, [w:] „Sztuki Piękne”, rocznik V, 1929.




Bibliografia
Jacek Krzemiński, Tajemnice międzybrodzkiej piramidy, Tygodnik Sanocki nr 39 (568) z 27 września 2002, s. 7. 
