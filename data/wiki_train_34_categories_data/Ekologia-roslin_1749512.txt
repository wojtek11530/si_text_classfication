Makaronezyjskie lasy wawrzynolistne (hiszp. Laurisilva, port. Laurissilva) – lasy spotykane na kanaryjskich wyspach La Gomera, La Palma, Gran Canaria i Teneryfa oraz na należącej do Portugalii wyspie Madera i w archipelagu Azorów. Stanowią relikt trzeciorzędowy. Część ich obszaru – Park Narodowy Garajonay na wyspie La Gomera i lasy wawrzynowe Madery – wpisano na listę światowego dziedzictwa UNESCO. Na Maderze lasy te zajmują około 20% powierzchni lądu, gdzie indziej zostało ich jeszcze mniej – lasy zostały wyniszczone pod uprawy, m.in. trzciny cukrowej.

Roślinność
W lasach wawrzynowych występują gatunki roślin strefy zwrotnikowej, które w klimatycznie cieplejszym trzeciorzędzie zadomowione były także w Europie i całym basenie Morza Śródziemnego (Europa Południowa, Afryka Północna, Bliski Wschód). Podczas gdy w Europie i Azji gatunki te wymarły w epoce lodowcowej, zdołały się one częściowo utrzymać na Wyspach Kanaryjskich, Maderze i Azorach. Nie odzwierciedlają one już jednak trzeciorzędowych ekosystemów lasów wawrzynowych Europy i Bliskiego Wschodu, które charakteryzowały się większą różnorodnością gatunków roślin i zwierząt.

Lasy te są zwykle kilkuwarstwowe i cieniste. W warstwie drzew dominuje zwykle Apollonias barbujana, w wyższych partiach gór – smaczliwka indyjska Persea indica. Poza tym w warstwie drzew i krzewów rosną tu: Octea foetens, Heberdenia excelsa, Notelea excelsa, Visnea mocanera, laurowiśnia iberyjska (Prunus lusitanica), kalina wawrzynowata (Viburnum tinus). częste są liany: bluszcz kanaryjski (Hedera canariensis), Semele androgyna, Rubia fruticosa. W runie dominują paprocie, zwłaszcza zanokcica ciemna (Asplenium adiantum-nigrum), Athyrium umbrosum, Woodwardia radicans. 










