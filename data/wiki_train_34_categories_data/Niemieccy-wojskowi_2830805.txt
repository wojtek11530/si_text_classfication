Wiktor Konstanty Pikulski (ur. 4 marca 1896 w Jaworowie, zm. w kwietniu 1940 w Charkowie) – oficer piechoty Wojska Polskiego, kawaler Virtuti Militari.

Wiktor Konstanty Pikulski urodził się w Jaworowie jako syn Wiktora i Józefy z domu Berwid. 

Przed I wojną światową ukończył w 1914 roku gimnazjum w Stryju. W tym samym roku został powołany do armii austriackiej, gdzie ukończył szkołę oficerską. W 1918 wstąpił do Wojska Polskiego. W czasie wojny z bolszewikami walczył w stopniu porucznika w 82 Syberyjskim Pułku Piechoty. Za bohaterstwo w czasie walk został odznaczony Krzyżem Srebrnym Orderu Virtuti Militari.

Po zakończeniu wojny pozostał w wojsku i w 1922 roku został zweryfikowany do stopnia kapitana piechoty ze starszeństwem z dniem 1 czerwca 1919 roku. W 82 Syberyjskim Pułku Piechoty służył do 1927 roku. Od 1927 roku został przeniesiony do DOK IX.

W 1929 roku został awansowany na majora piechoty ze starszeństwem z dniem 1 stycznia 1929 roku. Pracował w 9 Okręgowym Urzędzie Wychowania Fizycznego i Przysposobienia Wojskowego.

Od 1933 roku został przeniesiony na stanowisko dowódcy I baonu w 56 Pułku Piechoty Wielkopolskiej. 

We wrześniu 1939 roku został dowódcą improwizowanego batalionu Centrum Wyszkolenia Łączności w Zegrzu. Dostał się do niewoli sowieckiej i 1940 roku  zamordowany przez NKWD w Charkowie i pochowany w bezimiennej mogile zbiorowej. Obecnie jego szczątki spoczywają  w Piatichatkach na Cmentarzu Ofiar Totalitaryzmu w Charkowie.

5 października 2007 Minister Obrony Narodowej awansował go pośmiertnie do stopnia podpułkownika. Awans został ogłoszony 9 listopada 2007 w Warszawie, w trakcie uroczystości „Katyń Pamiętamy – Uczcijmy Pamięć Bohaterów”.

Ordery i odznaczenia
Krzyż Srebrny Orderu Wojennego Virtuti Militari
Krzyż Niepodległości z Mieczami
Krzyż Walecznych (trzykrotnie)
Złoty Krzyż Zasługi
Medal Pamiątkowy za Wojnę 1918-1921 "Polska Swemu Obrońcy"
Medal Dziesięciolecia Odzyskanej Niepodległości


Bibliografia
Księga Cmentarna Polskiego Cmentarza Wojennego: Charków, Warszawa 2003, ISBN 83-916663-5-2, s. 413.















