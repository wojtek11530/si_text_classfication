

Dżubran Chalil Dżubran (arab. جبران خليل جبران, znany także jako Khalil Gibran i Kahlil Gibran; ur. 6 stycznia 1883 w Baszarri, zm. 10 kwietnia 1931 w Nowym Jorku) - libański pisarz, poeta i malarz, przedstawiciel tzw. szkoły syryjsko-amerykańskiej w literaturze. 

Autor powieści poetyckiej Prorok, przetłumaczonej na ponad 100 języków.

Życiorys
Urodził się w maronickim miasteczku leżącym na terenie dzisiejszego Libanu. Jego dziadek był maronickim duchownym. Pochodził z ubogiej rodziny. Jedynym wykształceniem, jakie mogli zapewnić mu rodzice, była nauka u księdza, który wpajał mu biblijne mądrości oraz uczył go języka syriackiego i arabskiego.

W 1895 emigrował z rodziną do Stanów Zjednoczonych, osiedlając się w Bostonie. Wtedy też zmienił nazwisko na amerykańsko brzmiące Khalil Gibran. W 1904 w Bostonie odbyła się pierwsza wystawa jego prac plastycznych. Podczas jej otwarcia poznał jedną z najważniejszych kobiet w jego życiu, Mary Elizabeth Haskell. Oficjalnie przez całe życie pozostawali przyjaciółmi, jednak ich korespondencja, opublikowana po latach, pokazuje prawdziwą bliskość ich związku. 

W 1908 Gibran wyjechał na dwa lata do Paryża, gdzie studiował sztukę razem z Augustem Rodin. 

W 1912 zamieszkał w Nowym Jorku i oddał się twórczości pisarskiej i plastycznej. Początkowo pisał po arabsku, jednak od 1918 większość dzieł wydawał po angielsku.

Zmarł w wieku 48 lat na marskość wątroby. Został pochowany w swoim rodzinnym mieście, Bszarri, gdzie obecnie znajduje się poświęcone artyście muzeum.

Wybrane dzieła
Po arabsku:
Ara'is al-Muruj (1906)
al-Arwah al-Mutamarrida (1908)
al-Ajniha al-Mutakassira (1912), wydanie polskie: Połamane Skrzydła -'' nakładem wydawnictwa Barbelo, 2012 rok (tłum. Magdalena Kubarek)
Dam'a wa Ibtisama (1914)
al-Mawakib (1919)
al-‘Awāsif (1920)
al-Bada'i waal-Tara'if (1923)

Po angielsku:
Szaleniec (The Madman, 1918), wydanie polskie nakładem wydawnictwa Drzewo Babel, 2002 rok (tłum. Roman Gren)
Prorok (The Prophet, 1923), wydanie polskie nakładem wydawnictwa Drzewo Babel, 2007 rok (tłum. Ernest Bryll)
Sand and Foam (1926)
Jezus. Syn Człowieczy (Jesus, The Son of Man 1928), wydanie polskie nakładem wydawnictwa Agade, 1995 rok (tłum. Regina Gromacka)
The Earth Gods (1929)
The Wanderer (1932)
The Garden of The Prophet (1933)
Beloved Prophet, The love letters of Kahlil Gibran and Mary Haskell, and her private journal (1972, red. Virginia Hilu)











