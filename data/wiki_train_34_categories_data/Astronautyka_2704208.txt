Liu Yang,  (ur. 6 października 1978 w Linzhou, prowincja Henan) - pierwsza Chinka w przestrzeni kosmicznej, pilot i astronautka.

Wychowała się w rodzinie robotniczej w Zhengzhou. Służbę w chińskim lotnictwie wojskowym pełniła od 1997. W 2001 w stopniu porucznika ukończyła studia w Akademii Sił Powietrznych w Changchun, następnie była pilotem wojskowym w 13 Dywizji Lotniczej Sił Powietrznych Chińskiej Armii Ludowo-Wyzwoleńczej - wylatała 1.680 godzin. Już na początku swojej kariery lotniczej, w 2003 - po zderzeniu z ptakiem, kiedy samolot utracił ciąg w jednym silniku - zmuszona była do lądowania awaryjnego. W 2009 uzyskała awans na stopień majora. Jest pilotem wojskowym II klasy. Biegle włada językiem angielskim. Przed wyznaczeniem do programu kosmicznego była zastępcą dowódcy eskadry lotnictwa transportowego w Wuhan. Od maja 2001 jest członkiem Komunistycznej Partii Chin.

Mężatka (od 2004), co jest warunkiem sine qua non dla chińskiej kobiety-kosmonautki. Mąż jest oficerem sił powietrznych. Dzieci nie ma.

W marcu 2010 - po dwuletnim okresie przeszkolenia w centrum szkolenia chińskich kosmonautów w Pekinie - została włączona do drugiej grupy chińskich astronautów. Wyselekcjonowano ją z grupy 21 kobiet - kandydatek do lotu w kosmos. Wyznaczono ją do składu załogi misji Shenzhou 9.

W dniach 16-29 czerwca 2012 w składzie trzyosobowej załogi misji Shenzhou 9 jako pierwsza chińska kobieta odbyła rekordowo długi dla chińskiej kosmonautyki lot kosmiczny. Datę startu wyznaczono w 49. rocznicę lotu kosmicznego pierwszej kosmonautki świata - Walentyny Tierieszkowej. Liu Yang uczestniczyła w nim w charakterze kosmonauty-badacza, odpowiedzialnego za realizację programu naukowego lotu oraz przeprowadzenie eksperymentów biologiczno-medycznych. Po spędzeniu w przestrzeni kosmicznej 12 dni, 15 godzin, 25 minut i 24 sekund została 525. kosmonautką świata oraz 57. kobietą, która odbyła lot w kosmos.

W październiku 2012 decyzją KC KPCh została nagrodzona tytułem honorowym Kosmonauta-bohater oraz orderem "Za zasługi w dziedzinie badania przestrzeni kosmicznej" III stopnia.



Linki zewnętrzne

(strona w języku angielskim).
(strona w języku angielskim).
(strona w języku rosyjskim)




