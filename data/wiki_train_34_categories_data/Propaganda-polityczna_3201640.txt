

Eleonora Sekrecka, z domu Szach (ur. 6 października 1902, zm. 22 grudnia 1997) – polska architekt.

Życiorys
Była absolwentką Wydziału Architektury Politechniki Warszawskiej (1932). Po wejściu wojsk radzieckich do Warszawy 17 stycznia 1945 wraz z pozostałymi członkami Grupy Operacyjnej "Warszawa" (Bohdanem Lahertem, Julianem Putermanem-Sadłowskim) pod kierownictwem Józefa Sigalina wyruszyła do Warszawy z Lublina by ocenić zniszczenia wojenne. Ich raport z oględzin miał posłużyć rządowi do oceny, czy stolica Polski ma pozostać w Warszawie. Po II wojnie światowej była kierowniczką sekretariatu Biura Planowania Rozwoju przy Radzie Ministrów. Pochowana na cmentarzu wojskowym na Powązkach w Warszawie.

Praca zawodowa
W marcu i kwietniu 1953 roku wzięła udział w Pierwszej Powszechnej Wystawie Architektury Polski Ludowej, która była przeglądem realizacji architektonicznych z lat 1945-1952.

Po zbudowaniu Osiedla Latawiec wzorowanego na paryskim Placu Wogezów została odsunięta od projektowania za sprzeniewierzenie się socrealistycznej stylistyce.

Projekty
osiedle Latawiec Marszałkowskiej Dzielnicy Mieszkaniowej (1949-55) w Warszawie,
przebudowa Gmachu Wychowawczego Warszawskiej Gminy Starozakonnych przy ul. Jagiellońskiej 28 w Warszawie na potrzeby Teatru Żydowskiego im. Ester Rachel Kamińskiej (obecnie siedziba lalkowego Teatru Baj),
budynek mieszkalny w Warszawie przy ul. Marszałkowskiej 78/80 (róg Wspólnej, w którym mieścił się Węgierski Instytut Kultury budowany w latach 1964-1972. Projekt przewidywał 16 pięter. Ostatecznie zbudowano tylko 11.

Odznaczenia
W 1954 została odznaczona Odznaką Przodownika Pracy przez Centralny Zarząd Biur Projektowych Budownictwa Miejskiego.









