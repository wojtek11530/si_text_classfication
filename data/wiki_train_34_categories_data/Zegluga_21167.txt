






Kanał Gliwicki (niem. Gleiwitzer Kanal, Oberschlesischer Kanal) – droga wodna łącząca rzekę Odrę z Gliwicami w Górnośląskim Okręgu Przemysłowym. Kanał Gliwicki powstał w miejsce starego Kanału Kłodnickiego. Kanał ten należy do kategorii kanałów żeglugowych dojazdowych, będących rodzajem kanałów łączących.

Informacje ogólne
Długość kanału 40,60 km, maksymalna głębokość 3,50 m, różnica poziomów wody na początku i końcu kanału wynosi 43,60 m. Pokonanie różnic poziomu wody przez jednostki pływające reguluje 6 śluz wodnych. Kanał żeglugowy wykonany jest częściowo w wykopie, a częściowo w nasypie. Jego szerokość waha się od 38,00 m w wykopie do 41,00 m w nasypie. Dopuszczalna prędkość jednostek pływających na kanale wynosi 9,00 km/h luzem i zestawy puste 7,00 km/h zestawy załadowane.

Początek kanału znajduje się w Kędzierzynie-Koźlu na 98,00 kilometrze rzeki Odry, natomiast koniec kanału w basenie portowym Portu Gliwice. Kanał przebiega przez województwo opolskie (18,80 km) i województwo śląskie (21,80 km).

Głównym źródłem zasilania kanału jest rzeka Kłodnica oraz jeziora i zbiorniki wodne (Dzierżno Duże, Dzierżno Małe) położone w jego górnej części. Sezon żeglugowy na kanale wynosi przeciętnie 270 dni i trwa od 15 marca do 15 grudnia.

Historia
Kanał Gliwicki został zbudowany w latach 1935–1939, uroczyście oddany do użytku 8 grudnia 1939 a uruchomiony w 1941. Powstał w miejsce starego Kanału Kłodnickiego istniejącego do 1937 roku. Nazywany był również Kanałem Górnośląskim (Oberschlesischer Kanal), a przez krótki okres Kanałem Adolfa Hitlera (Adolf-Hitler-Kanal).

Śluzy
Śluzy na Kanale Gliwickim zaczynając od Portu Gliwice:

Śluza Łabędy
Nazwa pochodzi od Łabęd, dzielnicy miasta Gliwice.

Parametry:
Konstrukcja: dwukomorowa bliźniacza
Różnica poziomów: 4,20 m
Długość: 71,50 m
Szerokość: 12,00 m
Ilość wody zużywanej na jedno śluzowanie: 3,9 tys. m³


Śluza Dzierżno 
Nazwa pochodzi od Dzierżna, dzielnicy miasta Pyskowice.

Parametry:
Konstrukcja: dwukomorowa bliźniacza
Różnica poziomów: 10,30 m
Długość: 71,50 m
Szerokość: 12,00 m
Ilość wody zużywanej na jedno śluzowanie: 9,5 tys. m³


Śluza Rudziniec 
Nazwa pochodzi od miejscowości Rudziniec.

Parametry:
Konstrukcja: dwukomorowa bliźniacza
Różnica poziomów: 6,25 m
Długość: 71,40 m
Szerokość: 12,00 m
Ilość wody zużywanej na jedno śluzowanie: 5,8 tys. m³


Śluza Sławięcice 
Nazwa pochodzi od Sławięcic, dzielnicy miasta Kędzierzyn-Koźle.

Parametry:
Konstrukcja: dwukomorowa bliźniacza
Różnica poziomów: 6,25 m
Długość: 71,40 m
Szerokość: 12,00 m
Ilość wody zużywanej na jedno śluzowanie: 5,8 tys. m³


Śluza Nowa Wieś 
Parametry:
Konstrukcja: dwukomorowa bliźniacza
Różnica poziomów: 6,20 m
Długość: 71,40 m
Szerokość: 12,00 m
Ilość wody zużywanej na jedno śluzowanie: 5,8 tys. m³


Śluza Kłodnica 
Nazwa pochodzi od Kłodnicy, dzielnicy miasta Kędzierzyn-Koźle.

Parametry:
Konstrukcja: dwukomorowa bliźniacza
Różnica poziomów: 10,40 m
Długość: 71,80 m
Szerokość: 12,00 m
Ilość wody zużywanej na jedno śluzowanie: 9,5 tys. m³

„Syfon Kłodnicy”
Około dwóch kilometrów poniżej śluzy Nowa Wieś, znajduje się tak zwany „syfon Kłodnicy”. Jest to dwupoziomowe skrzyżowanie Kanału Gliwickiego i rzeki Kłodnicy, która przepływa pod kanałem. Jest to jedno z trzech takich skrzyżowań cieków wodnych w Polsce. Drugie to syfon strugi Flis pod Kanałem Bydgoskim w Bydgoszczy, a trzecie to akwedukt w Fojutowie, gdzie krzyżują się Czerska Struga i Wielki Kanał Brdy.



Bibliografia
Linki zewnętrzne
