Złotka O'Gilt (oryg. Glittering Goldie, Goldie O'Gilt, w serialu "Kacze opowieści" występuje jako Złotka Błyskotka) - postać fikcyjna, antropomorficzna kaczka występująca w świecie Kaczora Donalda. Złotka po raz pierwszy pojawiła się w marcu 1953 roku w komiksie Carla Barksa pt. "Back to The Klondike" (Powrót do Klondike). Wystąpiła także w serialu "Kacze opowieści" w odcinku o tej samej nazwie. Jej nazwisko (O'Gilt) pojawiło się po raz pierwszy w komiksie Dona Rosy "Król Klondike".

Historia

Nazwisko Złotki może wskazywać, że pochodziła z Irlandii, jednak jej życie przed 1897 rokiem pozostaje tajemnicą. Złotka prowadziła salon blackjacka w Dawson City (Jukon) i występowała w swoim klubie. Podczas gorączki złota w Klondike poznała Sknerusa McKwacza. Mieli oni podobne charaktery więc przypadli sobie do gustu, choć skrywali przed sobą uczucia. Podczas gry w karty Złotka dosypała Sknerusowi do kawy środku nasennego i ukradła jego bryłkę złota. McKwaczowi udało się później odebrać ów samorodek, a za resztę złota które Złotka przepuściła, kazał wystawić jej weksel na tysiąc dolarów. Mimo to, chcąc zemścić się na Złotce, zabrał ją do swojej chatki w Dolinie Białej Śmierci i zmusił do ciężkiej pracy przy poszukiwaniu złota. Zostało to przedstawione w komiksie Dona Rosy "Więzień Doliny Białej Śmierci". Nie wiadomo, co działo się ze Złotką po 1900 roku. Don Rosa pokazuje w komiksie "Ostatnia podróż do Dawson", że prowadziła hotel. Jeżeli chodzi o rodzinę, to w niektórych włoskich komiksach można znaleźć jej wnuczkę Kwakunię, ale nie występuje ona w komiksach Barksa ani Rosy.







