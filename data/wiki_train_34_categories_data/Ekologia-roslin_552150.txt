Borówka bagienna (Vaccinium uliginosum), zwyczajowo nazywana także łochynią, łochinią, pijanicą, durnicą – gatunek krzewinki z rodziny wrzosowatych (Ericaceae). Jest szeroko rozprzestrzeniony w Azji, Europie i Ameryce Północnej na obszarach o klimacie arktycznym i umiarkowanym. 



Morfologia
Pokrój: Krzewinka o wysokości 15-80(100) cm o brązowawych, obłych i owłosionych gałązkach. 
Kwiaty: Dzwonkowate, białe lub różowawe, zebrane po kilka w grona na końcach gałązek.
Owoce: Jagoda z jasnym miąższem.
 
Biologia i ekologia
Krzewinka, chamefit. Kwitnie w maju-czerwcu. Występuje na torfowiskach i bagnach. Często mylnie sądzi się, że owoce borówki bagiennej powodują odurzenie. W rzeczywistości powoduje to pyłek kwiatowy bagna zwyczajnego (Ledum palustre), które rośnie zazwyczaj obok tej borówki. Jagody borówki bagiennej zawierają witaminy oraz kwasy organiczne. Liczba chromosomów 2n = 48. Jest rośliną żywicielską chronionego motyla modraszka bagniczka.






