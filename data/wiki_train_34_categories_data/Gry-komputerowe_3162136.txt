Guerrilla War – strzelanka z widokiem z góry, wydana na automatach w roku 1987 przez SNK. Głównymi jej bohaterami są  Che Guevara i Fidel Castro, a akcja gry dzieje się w trakcie Rewolucji Kubańskiej (w wersji zachodniej odniesienia do nich zostały usunięte z gry). Gra została przeniesiona z automatów na popularne wtedy platformy, współcześnie pojawiła się też w zbiorze SNK Arcade Classics 0, dostępnym na Playstation Portable. 

Rozgrywka
Rozgrywka w grze jest zbliżona do tej oferowanej przez Commando,  czy też wcześniejszej gry SNK, Ikari Warriors, wraz z zachowaniem modelu sterowania - tak jak tam, możliwe jest na przykład kierowanie czołgiem. Gracz kieruje Che (drugi gracz – Fidelem, w grze nie ma wyboru postaci) i prowadzi go do przodu, po drodze likwidując kolejne oddziały przeciwników. Bohater uzbrojony jest w karabin z nielimitowaną amunicją, do tego posiada pewną liczbę granatów. Kierowanie czołgiem jest podobne do kierowania postacią, daje dodatkową ochronę.












