Bassel (Basil) Fleihan (ur. 10 września 1963, zm. 18 kwietnia 2005 w Paryżu), ekonomista libański, działacz państwowy.

W 1984 ukończył studia ekonomiczne na Uniwersytecie Amerykańskim w Bejrucie. Kontynuował edukację na uniwersytetach w USA (Yale i Columbia University, gdzie obronił doktorat w 1990). W latach 1988-1993 pracował w Międzynarodowym Funduszu Walutowym w Waszyngtonie. W 1993 powrócił do Libanu i zaangażował się w odbudowę gospodarczą kraju po wojnie domowej. Do 1999 był doradcą w Ministerstwie Finansów, prowadził równocześnie wykłady na Amerykańskim Uniwersytecie w Bejrucie.

W 2000 został po raz pierwszy deputowanym do parlamentu z listy popierającej byłego premiera Rafika Hariri, a w październiku t.r. ministrem gospodarki i handlu w rządzie Hariri. Był jednym z współtwórców pięcioletniego planu rozwoju gospodarczego Libanu, przedstawionego na konferencji międzynarodowej w Paryżu w 2002; plan ten nie doczekał się pełnej realizacji. Fleihan odszedł ze stanowiska rządowego wraz z dymisją Rafika Hariri w październiku 2004.

Został ciężko ranny w zamachu bombowym 14 lutego 2005 (zginął wówczas Hariri); zmarł wskutek obrażeń dwa miesiące później w szpitalu wojskowym w Paryżu.



Linki zewnętrzne
