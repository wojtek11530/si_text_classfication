Iosif Stanieuski (białorus. Іосіф Станеўскі, pol. Józef Staniewski, ur. 4 kwietnia 1969 w Zaniewiczach) – białoruski duchowny katolicki, biskup pomocniczy diecezji grodzieńskiej.

Życiorys
Urodził się 4 kwietnia 1969 w Zaniewiczach na Grodzieńszczyźnie. Po odbyciu służby wojskowej wstąpił do Wyższego Seminarium Duchownego w Grodnie (1990). Święcenia kapłańskie otrzymał 17 czerwca 1995. Następnie pracował jako wikariusz w parafii św. Wacława w Wołkowysku. Po ponad rocznej posłudze duszpasterskiej został skierowany na Katolicki Uniwersytet Lubelski, gdzie otrzymał licencjat z prawa kanonicznego. W 1999 został prefektem, a 23 czerwca 2005 – rektorem WSD w Grodnie. Od 2000 jest sędzią, a od 2005 – wiceoficjałem Międzydiecezjalnego Sądu Kościelnego w Grodnie. 

Jest członkiem rady biskupiej oraz kolegium konsultantów diecezji grodzieńskiej. W latach 2007-2013 był odpowiedzialny za formację duszpasterską młodych kapłanów w diecezji grodzieńskiej. Od 2009 sprawuje funkcję koordynatora krajowego duszpasterstwa powołań przy Konferencji Episkopatu Białorusi. W 2012 otrzymał tytuł kapelana Jego Świątobliwości.

29 listopada 2013 papież Franciszek mianował go biskupem pomocniczym diecezji grodzieńskiej oraz biskupem tytularnym Tabaicara. Sakrę biskupią otrzymał 1 lutego 2014 w katedrze grodzieńskiej.


Bibliografia
[dostęp 2013-11-29]
