Zygmunt Szantroch (ur. 29 kwietnia 1894 w Samborze, zm. w maju 1940 w Charkowie) – polski lekarz, profesor Uniwersytetu Jagiellońskiego.

W 1912 ukończył gimnazjum w Tarnowie. W latach 1912-1914 i 1920-1924 odbył studia medyczne na Uniwersytecie Jagielońskim. Naukę kontynuował na studiach uzupełniających na uniwersytecie w Turynie. W 1928 otrzymał stopień doktora wszech nauk lekarskich, w 1930 docenta anatomii opisowej, od 1936 profesor nadzwyczajny.

Od 1924 pracował jako pracownik naukowy w Katedrze Anatomii Opisowej UJ, w tym od 1936 jako kierownik Katedry.  

Członek korespondent Polskiej Akademii Umiejętności.

Żołnierz amii austriackiej (1914-1917) i żołnierz Wojska Polskiego (1918-1920). Po wybuchu II wojny światowej został aresztowany przez NKWD i osadzony w obozie w Starobielsku. Zginął zamordowany w Charkowie.

W pracy naukowej zajmował się anatomią układu nerwowego, splanchnologią, histologią tkanki nerwowej i hodowlą tkanek. 

Wybrane publikacje naukowe
Histogeneza zwojów nerwowych serca (1929)
Uber ein vesikales Nervengesteecht bei Huhnerembryonen (1929)
Darmbuchtspalte (1930)
Współczesne poglądy na budowę i czynności układu współczulnego (1931)
Untersuchengen über den Fettgehalt embryonales Gewebe (1932)
Gefässympathicus bei Cottus Scorpius (1937)

Bibliografia
Biogramy uczonych polskich, Część VI: Nauki medyczne zeszyt 2: M-Z (pod redakcją Andrzeja Śródki), Ossolineum, Wrocław 1991









