Leoncjusz Ciuciura (ur. 22 lipca 1930 w Grodzisku Mazowieckim) – polski kompozytor muzyki współczesnej.

Zarys biografii
W latach 1954–1960 studiował kompozycję w klasie Tadeusza Szeligowskiego w Państwowej Wyższej Szkole Muzycznej w Warszawie. Był jednym z inicjatorów i organizatorów polskiego ruchu "Jeunesses Musicales", w którym działał od 1958 do 1962. W owym czasie zorganizował i redagował wydawnictwo "Carmina Academica".

W 1992 wybrany człowiekiem roku oraz uhonorowany "Medalem XX wieku" za dokonania w dziedzinie muzyki współczesnej przez International Biographical Centre Cambridge. W 2004 American Biographical Institute nadał mu honorowy tytuł: "Great Mind of the 21st Century".

Muzyka
W swoich synkretycznych kompozycjach (łączących muzykę z pantomimą, tańcem, plastyką, teatrem) realizował formę otwartą (tzw. spiralną).

Ważniejsze kompozycje
Canti al fresco na solowe głosy żeńskie, zespół wokalny i instrumentalny do tekstów K.I. Gałczyńskiego
Orbamenti na flet, fagot, klarnet i 42-69 instrumentów smyczkowych
Suita warmińsko-mazurska na głosy solowe i chór mieszany a cappella 
Concertino da camera na orkiestrę kameralną
Penetracje na 4 grupy orkiestrowe, 4 dyrygentów i kompozytora 
Spirale I per uno na dowolny głos i zestaw instrumentów perkusyjnych
Spirale II per uno e più na dowolny zestaw instrumentalny
Incidenti na dowolny zestaw wokalno-instrumentalny
Creatoria na dowolny zestaw wykonawczy
Creatoria II na flet i wiolonczelę
Apokatastasis na dowolny instrument solo lub grupę instrumentów solowych i dowolny zestaw towarzyszący



Bibliografia
Mieczysława Hanuszewska, ''1000 kompozytorów, Polskie Wydawnictwo Muzyczne, wyd. IV, Kraków 1974
