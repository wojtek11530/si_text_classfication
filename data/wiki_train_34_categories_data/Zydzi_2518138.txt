Władysław Żewicki (ur. 1896, zm. 1943) – polski działacz społeczny, dyrektor Drukarni Bydgoskiej. 

Biografia
Urodził się 31 października 1896 r. w Bydgoszczy. Był synem Walentego, kołodzieja i Katarzyny z Janickich. Po ukończeniu szkoły powszechnej i szkoły dokształcającej handlowej pracował jako praktykant biurowy w Izbie Przemysłowo-Handlowej w Bydgoszczy. W styczniu 1920 r. przejmował agendy tej Izby dla Polski jako jej sekretarz. W 1926 r. został dyrektorem Drukarni Bydgoskiej Sp. Akc. Wydawnictwo „Dziennika Bydgoskiego”. W latach 1927-1939 wchodził w skład zarządu Drukarni Bydgoskiej. 

Czynnie uczestniczył w życiu społecznym miasta. Był prezesem Związku Pomocników Handlowych i kuratorem uczniów kupieckich. Działał w Polskim Białym Krzyżu i Miejskim Komitecie Wychowania Fizycznego i Przysposobienia Wojskowego. Interesował się sportem, a w szczególności wioślarstwem, które czynnie uprawiał. Od 1922 do 1939 r. należał do Zarządu Bydgoskiego Towarzystwa Wioślarskiego. 

We wrześniu 1939 r. udał się do Warszawy. Po powrocie do Bydgoszczy ukrywał się przed Niemcami. 5 lutego 1943 r. został aresztowany pod zarzutem przynależności do Polskiego Związku Zachodniego i osadzony w więzieniu gestapo przy Wałach Jagiellońskich. Przetransportowano go do obozu koncentracyjnego Auschwitz-Birkenau, a następnie do obozu w Mauthausen.

Zmarł 27 maja 1943 r. w obozie koncentracyjnym Mauthausen-Gusen, oficjalnie na tyfus plamisty.

Zobacz też
Dziennik Bydgoski

Bibliografia
Błażejewski Stanisław, Kutta Janusz, Romaniuk Marek: Bydgoski Słownik Biograficzny. Tom I. Bydgoszcz 1994, str. 116-117









