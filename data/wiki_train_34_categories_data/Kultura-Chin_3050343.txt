
Latający lampion (nazywany też lampionem szczęścia lub latarnią Kongminga) – mały papierowy balon wypełniony gorącym powietrzem, z otwartym dnem, gdzie umieszczony jest ogień. Jego oryginalna nazwa chińska to tian deng ().

W Azji, gdzie  tradycyjnie się je wytwarza,  puszczane są z okazji różnych świąt lub dla zabawy. Według azjatyckich wierzeń unoszący się w górę lampion zabiera ze sobą wszystkie troski i problemy, a ludziom przynosi szczęście i bogactwo. Ponieważ istnieje przekonanie, że lampiony mogą wywoływać pożary, a ich resztki szkodzić zwierzętom, w kilku krajach zostały one zakazane.

Pochodzenie
Wynalazek ten tradycyjnie przypisuje się mędrcowi i strategowi wojskowemu Zhuge Liangowi (181–234 n.e.), zwanemu Kongmingiem. Kiedy, podczas jednej z bitew, został otoczony przez wrogie wojska, miał napisać na lampionie wezwanie o pomoc i wysłać go ponad oddziałami przeciwnika. Dlatego w Chinach latający lampion wciąż jest nazywany latarnią Kongminga ().

Konstrukcja


Latające lampiony składają się zwykle z cienkiej papierowej czaszy, mierzącej od ok. 30 cm do nawet kilku metrów, której otwarta podstawa jest otoczona sztywną ramką. Pośrodku niej umieszczony jest płomień, który podgrzewa lampion. Kiedy powietrze wewnątrz zostanie dostatecznie ogrzane, lampion zaczyna unosić się w górę.

W Chinach i na Tajwanie lampiony tradycyjnie wytwarza się z papieru ryżowego oraz bambusa. Źródłem gorącego powietrza jest w nich mała świeczka lub łatwopalny woskowany papier. 

Z kolei w Brazylii, Meksyku oraz innych krajach latynoamerykański tworzy się je z kolorowych łat cienkiego prześwitującego papieru, nazywanego lokalnie „jedwabnym papierem”. Ich wygląd różni się od typowych lampionów także tym, że górna i dolna część ma kształt piramidy, podczas gdy środkowa jest sześcianem. Za „świecę” służy parafina lub żywica, ciasno zawinięta w szmatkę i związana drutem. 

Zagrożenia


W związku z tym, że po wypuszczeniu w powietrze lampion pozostaje poza kontrolą, istnieją obawy, że może on stwarzać wiele niebezpieczeństw. Palący się jeszcze lampion może spaść na ziemię, powodując zagrożenie pożarowe. O ile pozostający w pozycji pionowej obiekt nie stwarza żadnego niebezpieczeństwa (papier nie jest wystarczająco gorący, żeby się zapalić), to już zbytnie nachylenie, np. podmuchem wiatru, może zapalić jego papierową obudowę. Co prawda spali się ona w ciągu kilku sekund, ale jej żarzące się resztki mogą spaść na ziemię.

Ponadto po wypalonym lampionie pozostają na ziemi metalowe elementy, które mogą stanowić zagrożenie dla zwierząt. W 2009 r. brytyjskie przedsiębiorstwo Sky Orbs Chinese Lanterns zastosowało biodegradowalny i ognioodporny sznur zamiast metalowego drutu. Podobnie postąpiło wielu innych europejskich producentów. W 2012 roku ta sama firma, w odpowiedzi na wieści o licznych pożarach spowodowanych przez lampiony, opatentowała również projekt ognioodpornej podstawy.

Z powodu zagrożeń, które niosą ze sobą latające lampiony, w kilku krajach zostały one częściowo lub w ogóle zakazane.

W Austrii zabroniona jest ich produkcja, sprzedaż, import oraz dystrybucja.

W Argentynie, Chile i Kolumbii zakazane jest ich wypuszczanie.

W Brazylii puszczanie lampionów od 1998 roku jest traktowane jak przestępstwo ekologiczne zagrożone karą 3 lat pozbawienia wolności. 

1 lutego 2011 roku Australia zakazała detalicznej sprzedaży lampionów, choć ich posiadanie i używanie jest legalne.

Z powodu zagrożenia dla samolotów i nawigacji powietrznej zabroniono ich w chińskim mieście Sanya.

Na większości terytorium Niemiec puszczanie lampionów jest nielegalne, choć w niektórych miejscach, jak np. w Herford można się starać o pozwolenie od lokalnych władz.

W amerykańskim hrabstwie Kittitas latające lampiony zostały zabronione po pożarze, który spowodowały 20 czerwca 2013 roku.










