Polenlager Ratibor Schützhaus nr 75''' - jeden z 24 niemieckich obozów koncentracyjnych w systemie Polenlager utworzony w Raciborzu przeznaczonych dla ludności polskiej mieszkającej na Śląsku . 

Historia


Obóz mieścił się na peryferiach miasta w zabudowaniach strzelnicy, wybudowanej przez niemieckie bractwo kurkowe przy Wiesenstrasse 23 (dzisiejsza ul. Łąkowa) od  15 – 20 czerwca 1942 r. do listopada 1943 r. W tym miejscu od roku 1940 funkcjonował już obóz dla przesiedlanych Niemców, który został przekształcony w obóz dla Polaków. Jego komendantem był 23-letni SS-man Willi Lerch. Osadzeni Polacy pochodzili przede wszystkim z powiatu żywieckiego. Ze sprawozdań niemieckiego Urzędu Zdrowia możemy zrekonstruować tylko niepełne dane dotyczące więźniów: 25 września 1942 roku urząd podaje liczbę 118 uwięzionych, 14 stycznia 1943 r. liczbę 142 więźniów w stosunku do poprzedniego stanu (270 osób), mężczyźni – 26,8%, kobiety – 22,1%, małoletni do lat 14 – 40,1%, natomiast w sprawozdaniu z 11 października 1943 r. – 241 Polaków. 

Volksdeutsche Mittelstelle (VoMi) – Centrala Przesiedleń Niemców,  zaplanowała 16 listopada 1943 r. likwidację obozu, aby umieścić w tym miejscu przesiedleńców znad Kubania. Epidemia tyfusu od 15 września do listopada 1943 r. zmusiła Urząd Zdrowia do izolacji obozu. W listopadzie więźniów przeniesiono do obozu nr 92 w Kietrzu likwidując tym samym Polenlager nr 75.



Bibliografia
Hrabar Roman, Tokarz Z., Wilczur J. E., "Czas niewoli i czas śmierci. Martyrologia dzieci polskich w okresie okupacji hitlerowskiej", Warszawa, 1979,
Hrabar Roman, "Niemieckie obozy dla Polaków na Śląsku w czasie II wojny światowej "Polenlager"", Katowice 1972,
Hrabar Roman, "Skazane na zagładę. Praca niewolnicza kobiet polskich w II Rzeszy i los ich dzieci", Katowice 1989,
Hrabar Roman, "Przeciwko światu przemocy", Wydawnictwo Śląsk, Katowice 1982,
Szefer A., "Przesiedleńcy niemieccy na Górnym Śląsku w latach 1939 - 1945", Katowice 1974. 

Linki zewnętrzne
– Obozy dla Polaków w powiecie raciborskim.



