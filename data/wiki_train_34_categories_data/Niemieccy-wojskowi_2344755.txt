
Wacław Leitgeber (ur. 29 czerwca 1880 w Chojnicy, zm. w kwietniu 1940 w Katyniu) – polski inżynier, powstaniec wielkopolski, uczestnik wojny polsko-bolszewickiej, porucznik lotnictwa, komendant placu 3 pułku lotniczego na poznańskiej Ławicy, ofiara mordu dokonanego przez NKWD w Katyniu.

Był synem Bronisława, dzierżawcy majątku kościelnego w rodzinnej miejscowości i Wandy z d. Grygorowicz. Po ukończeniu wyższego Wydziału Technicznego w Strelitz pracował w poznańskim magistracie na stanowisku miejskiego inżyniera, a w 1904 roku podjął samodzielną działalność gospodarczą (handel drzewem). 

W czasie I wojny światowej został wcielony do armii niemieckiej i walczył w 29. batalionie saperów na frontach wschodu i zachodu. Do Poznania powrócił w styczniu 1918 roku. Przystąpił do Polskiej Organizacji Wojskowej zaboru pruskiego, a po wybuchu powstania wielkopolskiego  brał udział w przejmowaniu obiektów wojskowych i użyteczności publicznej, pełniąc obowiązki dowódcy kompanii Służby Straży i Bezpieczeństwa. W następnym roku walczył w powstaniu jako dowódca kompanii saperów, a od sierpnia brał udział w wojnie polsko-bolszewickiej w ramach związku operacyjnego Frontu Litewsko-Białoruskiego. Od jesieni 1920 roku pełnił stanowisko szefa zarządu fortyfikacyjnego Twierdzy Poznań. Został przeniesiony do rezerwy w 1921 roku w randze porucznika. 

W cywilu piastował stanowisko dyrektora Poznańskiej Spółki Drzewnej, później Towarzystwa Melioracyjnego Obry. Latem 1939 roku wstąpił ochotniczo do wojska i został mianowany komendantem placu 3 Pułku Lotniczego w poznańskiej Ławicy. W czasie wycofywania jednostek w kierunku stacji zbiorczej lotnictwa w Horodence, 18 września w okolicy Trembowli dostał się do niewoli sowieckiej i trafił do obozu w Kozielsku.

Został zamordowany w kwietniu 1940 roku w lesie katyńskim. Według urzędowego wykazu niemieckiego Amtliches Material zum Massenmord von Katyń zwłoki Wacława Leitgebera, pogrzebanego w mundurze, zarejestrowano pod pozycją 3553. Znaleziono przy nim kartę szczepień, legitymację odznaczeń i rachunek.

Zobacz też
jeńcy polscy w niewoli radzieckiej (od 1939 roku)
obozy NKWD dla jeńców polskich
zbrodnia katyńska



Linki zewnętrzne
(fotografia portretowa)
(poz. 8208)









