Long John Silver – francuska czterotomowa seria komiksowa, stworzona przez scenarzystę Xaviera Dorisona i rysownika Mathieu Laufraya, wydawana w oryginale przez Dargaud w latach 2007-2013, a po polsku przez Taurus Media w latach 2011-2013.

Fabuła
Seria nawiązuje do powieści Wyspa skarbów Roberta Louisa Stevensona. Akcja rozgrywa się w XVIII wieku. Zubożała angielska arystokratka Lady Vivian Hastings dowiaduje się, że jej zaginiony w ekspedycji mąż żyje i że odnalazł mityczne miasto Guyanacapac w Amazonii, kryjące wielkie skarby. Brat Hastingsa dostał od niego zlecenie sprzedania reszty rodzinnych dóbr i zorganizowania akcji ratunkowej. Lady Vivian dołącza do szwagra i wyrusza z nim na statku, który okazuje się pirackim okrętem dowodzonym przez Long Johna Silvera, jednonogiego bandytę znanego z powieści Stevensona. Przebiegła i chciwa Lady Vivian podejmuje grę z Silverem, aby ocalić siebie, męża i skarb, który spodziewa się odnaleźć w Guyanacapac.

Albumy
Lady Vivian Hastings (Lady Vivian Hastings, 2007, wydanie polskie 2011)
Neptun (Neptune, 2008, wydanie polskie 2012)
Szmaragdowy labirynt (Le Labyrinthe d'Emeraude, 2010, wydanie polskie 2012)
Guyanacapac (Guyanacapac, 2013, wydanie polskie 2013)


