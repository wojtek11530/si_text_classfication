Salut 4''' (DOS 4) – kolejna radziecka stacja kosmiczna wprowadzona na orbitę w ramach programu Salut. Baza wystartowała z Ziemi 26 grudnia 1974 roku, czyli przed zakończeniem istnienia Saluta 3 na orbitę, której pierwotne perygeum wynosiło 219 km, apogeum 270 km, okres obiegu 89,1 min., a nachylenie 51,6°.Od tej misji Rosjanie rozpoczęli program długotrwałych lotów; miały one doprowadzić do pobicia amerykańskiego rekordu ze Skylaba, a następnie trwać coraz dłużej. Lekarze radzieccy mieli na mocy porozumień związanych z lotem Sojuz-Apollo dostęp do wyników badań medycznych programu Skylab. Pierwsza załoga przebywała na pokładzie Saluta 4, podobnie jak pierwsza załoga Skylaba, dwadzieścia dziewięć dni.

Budowa i wyposażenie
Podstawowe parametry stacji pozostały takie jak w poprzednich wersjach: długość – 21,4 m, średnica maksymalna – 4,15 m, masa – 18,9 tony, masa wraz z przycumowanym statkiem Sojuz – 25 ton, pojemność pomieszczeń – 100 m³. Powierzchnia układu baterii słonecznych wynosiła 42 m². Zamiast czterech płyt zainstalowano na niej tylko trzy płyty, ale o większej rozpiętości. Dwie umieszczono naprzeciw siebie, po „bokach” bazy, a trzecią - prostopadle do nich, na „grzbiecie” bazy. Zastosowano przy tym zamocowania wahliwe, umożliwiające oddzielne skierowanie każdej płyty ku Słońcu, bez obracania w tym celu całej bazy.

Salut składał się z czterech członów o różnych rozmiarach i przeznaczeniu. Statek Sojuz łączył się z najwęższą częścią bazy, o stożkowym kształcie, stanowiąca łącznik, przez który można było przedostać się do właściwych pomieszczeń obiektu. Do zewnętrznych ścian członu przejściowego przymocowana była antena radiolokacyjna, wykorzystywana przy przeprowadzania operacji łączenia z Sojuzem. W członie zainstalowano też przyrządy służące do wykonywania operacji astronomicznych.

Kolejne dwie części miały postać walców o różnych rozmiarach, połączonych ze sobą krótkim kołnierzem stożkowym. Pierwsza z nich, o średnicy 2,9 m. zawierała aparaturę klimatyzacyjną i dwie śluzy do usuwania odpadów. W drugim członie, którego średnica wynosiła 4,15 m, umieszczony był węzeł sanitarny. Obie części stanowiły właściwe pomieszczenie robocze Saluta.
Wnętrze stacji zostało wykonane zgodnie z zasadami ergonomii. Zakończenie stacji stanowiła węższa część cylindryczna. Na niej znajdowała się druga para skrzydeł z bateriami słonecznymi. Tam też umiejscowiono silniczki układu sterowania usytuowaniem stacji w przestrzeni.

Załogowe misje na stację Salut 4
Sojuz 17 – start 11 stycznia 1975
Sojuz 18-1 – start 5 kwietnia 1975, misja nieudana – statek nie osiągnął orbity
Sojuz 18 – start 24 maja 1975

Misje bezzałogowe
Sojuz 20 – 17 listopada 1975

Program badawczy
12 stycznia 1975 nastąpiło połączenie Sojuza 17 z Salutem 4. Kosmonauci przeszli na pokład stacji kosmicznej. Po skontrolowaniu działania stacji i licznych jej urządzeń rozpoczęli realizację programu badawczego. Obejmował on 6 dziedzin. Przedmiotem badań i doświadczeń była sama stacja.
Bogaty był program badań medyczno-biologicznych. Najważniejszą jej częścią stanowiły obserwacje zachowań się ludzi i innych organizmów żywych w stanie nieważkości. Sami więc kosmonauci stanowili przedmiot badań. Badania z zakresu biologii i medycyny nie ograniczały się jedynie do członków załogi bazy. Na jej pokładzie znajdowały się również drobnoustroje, hodowle tkanek, wyższe rośliny, a nawet żaby. Stanowiły one materiał do badań z zakresu genetyki i embriologii.
Dużo uwagi poświęcono w Salucie 4 badaniom Słońca, zwłaszcza jego aktywności i jej wpływu na atmosferę naszej planety. Podstawowy przyrząd stanowił teleskop słoneczny o średnicy zwierciadła 25 cm i ogniskowej 2,5 m. Na pokładzie bazy znajdowały się dwa teleskopy rentgenowskie. Służyły do badań Słońca i jego aktywności, a także do obserwacji źródeł promieniowania X znajdujących się w dalekiej przestrzeni kosmicznej.

Kosmonauci kontynuowali obserwacje powierzchni Ziemi i jej zasobów naturalnych, prowadzone wcześniej z pokładu Sojuzów i poprzednich stacji kosmicznych. Badania te były skorelowane z obserwacjami tych samych obszarów wykonywanymi przy użyciu środków konwencjonalnych – na powierzchni globu oraz z odpowiednio wyposażonych samolotów.

Sześć tygodni po nieudanej misji Sojuza 18-1 wystartowała załoga zapasowa - Piotr Klimuk i Witalij Siewastjanow. Dotarli do Saluta 4, którego urządzenia pracowały coraz gorzej. Urządzenia służące do usuwania wilgoci nie działały, okna były ciągle zamglone, zielonkawa pleśń zajmowała coraz większą powierzchnię ścian. Kosmonauci spędzili w tych warunkach 63 dni zanim pozwolono im powrócić na Ziemię. W międzyczasie odbywał się lot Sojuz-Apollo i kontrolerzy naziemni musieli sobie radzić przez jakiś czas z obsługą dwóch oddzielnych misji.

Ciekawostki
Na pokładzie znalazł się maleńki kosmiczny ogródek, nazwany „Oazą”, gdzie kosmonauci próbowali hodować zielony groszek. Ogródek był zaledwie rozmiarów walizki, a groszek zwiądł po około dwóch tygodniach. Okazało się, że pokładowy ogródek jest dobrą metodą na polepszenie samopoczucia kosmonautów podczas długiego lotu.

Koniec misji
3 lutego 1977 roku po wykonaniu 12&nbsp;188 obrotów wokół Ziemi, na polecenie z Centrum Kierowania Lotem stacja zeszła z orbity i weszła w gęste warstwy atmosfery nad Oceanem Spokojnym, kończąc działalność.



Bibliografia
Andrzej Marks, Baza satelitarna Alfa, Wydawnictwo Naukowo-Techniczne, Warszawa 1997, s. 30, ISBN 83-204-2203-5

Linki zewnętrzne
