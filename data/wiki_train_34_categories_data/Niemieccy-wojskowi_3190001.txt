Juliusz Adam Zaleski (ur. 29 maja 1889 w Sanoku, zm. 1940 w Kijowie) – doktor filologii, historyk i krytyk literatury, kapitan piechoty rezerwy Wojska Polskiego, ofiara zbrodni katyńskiej.

Życiorys

Urodził się 29 maja 1889 jako drugie dziecko lekarza i społecznika Karola Zaleskiego (1856-1941) i Wilhelminy z d. Leixner (1859–1912). Miał ośmioro rodzeństwa: (pięciu braci i trzy siostry), byli to kolejno Tadeusz (ur. 1887), Karol (ur. 1890), Zygmunt (ur. 1893), Władysław (ur. 1894), Maria (ur. 1896), Jakub (ur. 1899), Jadwiga (ur. 1900) i Zofia (1903-1906), która zmarła w dzieciństwie. Rodzina zamieszkiwała w tzw. Willi Zaleskich. W 1907 ukończył Gimnazjum Męskie im. Królowej Zofii w Sanoku. Następnie kształcił się na studiach filologicznych na Uniwersytet Franciszkańskim we Lwowie uzyskując tytuł doktora. Należał do Towarzystwa Literackiego im. Adama Mickiewicza.

Po wybuchu I wojny światowej został wcielony do Armii Austro-Węgier. U schyłku wojny jako były oficer c. i k. armii w listopadzie 1918 do Wojska Polskiego i Dekretem Naczelnego Wodza Wojsk Polskich został awansowany do stopnia podporucznika ze starszeństwem z 1 listopada 1918 (mianowanie na ten stopień uzyskał tym samym rozkazem jego brat Władysław) i rozkazem Naczelnego Dowództwa Wojsk Polskich mianowany komendantem Szkoły Podoficerskiej w Sanoku. Następnie na przełomie października i listopada 1918 był organizatorem Wojska Polskiego w Sanoku (garnizonu) i powiecie sanockim (z tego czasu zachowały się notatki i zapiski Juliusza Zaleskiego oraz jego artykuł opublikowany w tygodniku Ziemia Sanocka z 7 grudnia 1918). W tym czasie został dowódcą drugiej kompanii, a pod koniec listopada 1918 drugiej kompanii tzw. „Batalionu Dzieci Sanockich”. Brał udział w wojnie polsko-ukraińskiej.

W późniejszych latach został awansowany do stopnia kapitana rezerwy. W tej randze ze starszeństwem z 1 czerwca 1919 w Korpusie Oficerów Piechoty w 1934 był zweryfikowany z 406 lokatą.

Publikował w zakresie historii i krytyki literatury zarówno wydawnictwa zwarte jak również w czasopiśmie „Pamiętnik Literacki”, ponadto był wydawcą.

W latach 30. do 1939 pełnił funkcję wizytatora szkół średnich Kuratorium Okręgu Szkolnego Lwowskiego.

Po wybuchu II wojny światowej i agresji ZSRR na Polskę z 17 września 1939 na terenach wschodnich II Rzeczypospolitej został aresztowany przez Sowietów. Został wymieniony na liście wywózkowej 41/2-24 oznaczony numerem 347. W 1940 został zamordowany w więzieniu NKWD w Kijowie przy ul. Karolenkiwskiej 17. Jego nazwisko znalazło się na tzw. Ukraińskiej Liście Katyńskiej opublikowanej w 1994.

Jego brat Jakub także został ofiarą zbrodni katyńskiej (został zamordowany w Katyniu).

Publikacje
Największy wróg ludzkości (1911)
Ze studiów nad monologiem w dramacie: monolog w dramacie pseudoklasycznym w Polsce (1924)
Barbara Radziwiłłówna: tragedia w 5 aktach (1925, współautorzy: Alojzy Feliński, Stefan Vrtel-Wierczyński;)
Wiek Oświecenia. Historja literatury wieku Oświecenia w Polsce. Z Rękopisu Pośmiertnego (wydawca, 1926, autor: Konstanty Wojciechowski)
Przewrót w umysłowości i literaturze polskiej po roku 1863; Miłość w poezji polskiej; Ballady i romanse; Współzawodnik Sienkiewicza (Z Papierów Pośmiertnych Wydali: Dr. Juliusz Balicki, Dr. Zygmunt Szweykowski, Dr. Juliusz Zaleski, 1926, autor: Konstanty Wojciechowski)
Zwięzły podręcznik historii literatury polskiej (1930, współautor: Konstanty Wojciechowski)

Zobacz też
Jeńcy polscy w niewoli radzieckiej (od 1939 roku)




Bibliografia
