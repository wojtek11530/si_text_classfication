Janosikowe − wpłata do budżetu państwa dokonywana na podstawie ustawy z dnia 13 listopada 2003 r. o dochodach jednostek samorządu terytorialnego (, z późn. zm.) przez jednostki samorządu terytorialnego, których dochody z podatków przekraczają wskaźniki określone w tej ustawie. Zasila ona rezerwę celową budżetu państwa, z której finansowana jest subwencja ogólna. Wysokość wpłaty jest obliczana na podstawie dochodów podatkowych danej jednostki samorządu terytorialnego sprzed dwóch lat w stosunku do bieżącego roku budżetowego.

W związku z pojawieniem się opinii wskazujących na niezgodność ustawy o „janosikowym” z Konstytucją, w lipcu 2010 roku zainicjowana została akcja STOP Janosikowe. Warszawski przedsiębiorca Rafał Szczepański zorganizował zbiórkę podpisów pod projektem ustawy zmniejszającej „janosikowe”, a także zmieniającej sposób jego naliczania oraz zasady, na jakich pieniądze z „janosikowego” są przekazywane biedniejszym samorządom. Dzięki zebraniu ponad 150 tys. podpisów, w dniu 8 sierpnia 2011 projekt ustawy obywatelskiej akcji STOP Janosikowe został przekazany na ręce Marszałka Sejmu Grzegorza Schetyny. W lipcu 2012 roku opracowany w podkomisji, kompromisowy projekt został negatywnie zaopiniowany na połączonych komisjach finansów i samorządu terytorialnego, a następnie prace nad nim zamrożono.

W 2013 roku samorząd Warszawy miał oddać z tego tytułu 793 mln zł, a województwo mazowieckie 661 mln zł. W tym samym roku wpłatę musiały wnieść 163 jednostki samorządu terytorialnego. W przypadku gmin średnia wysokość wpłaty wyniosła 5,8% ich dochodów za 2013 rok, w przypadku powiatów 17%, miast na prawach 3,2%, a województw 33,8%.

Zobacz też

podatek solidarnościowy



Bibliografia
Linki zewnętrzne
(tekst ujednolicony przez Kancelarię Sejmu)







