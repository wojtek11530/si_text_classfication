Karl Robatsch (ur. 14 października 1929 w Karyntii, zm. 19 września 2000) – austriacki szachista, arcymistrz od 1961 roku.

Kariera szachowa
Od połowy lat 50. do połowy 90. XX wieku należał do ścisłej czołówki austriackich szachistów. W 1960 roku zdobył tytuł indywidualnego mistrza kraju. Pomiędzy 1954 a 1994 rokiem jedenastokrotnie wystąpił na szachowych olimpiadach (w tym 10 razy na I szachownicy), rozgrywając 146 olimpijskich partii i zdobywając 86 punktów. W roku 1960 w Lipsku otrzymał złoty medal za najlepszy wynik indywidualny na I szachownicy (13½ pkt w 16 partiach).

Nie osiągnął spektakularnych sukcesów w międzynarodowych turniejach, najlepsze jego wyniki to II m. w Kapfenbergu (1955), II-III m. w Warnie (1961), I-II m. w Madrycie (1961), II m. w Utrechcie (1961, za Albericem O'Kelly de Galwayem), II-III m. w Beverwijk (1962) oraz II-VII m. w Wenecji (1969, za Vlastimilem Hortem, a wraz z m.in. Markiem Tajmanowem, Levente Lengyelem i Pálem Benkő). W roku 1963 podzielił wraz z Borislavem Ivkovem III miejsce w turnieju strefowym (eliminacji mistrzostw świata) w Halle, w dogrywce jednak przegrał i nie zdobył kwalifikacji do turnieju międzystrefowego. W roku 1993 (w wieku 65 lat) zdobył drugi w swojej karierze medal w mistrzostwach Austrii, zajmując w Gamlitz III miejsce.

Najwyższy ranking w karierze osiągnął 1 lipca 1971 r., z wynikiem 2460 punktów zajmował wówczas 1. miejsce wśród austriackich szachistów.

Wniósł znaczny wkład w rozwój systemu powstającego po posunięciach 1.e4 g6, dzięki czemu został on nazwany jego nazwiskiem. Zmarł na chorobę nowotworową.



Bibliografia
ChessBase Megabase 2007
W.Litmanowicz, J. Giżycki, "Szachy od A do Z", tom II, Warszawa 1987, str, 1031-1032

Linki zewnętrzne
