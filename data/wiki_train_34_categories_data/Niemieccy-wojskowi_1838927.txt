Stanisław Tomiak (ur.  15 września 1894 w Wolsztynie, zm. 8 maja 1975 w Londynie) - pułkownik Wojska Polskiego , powstaniec wielkopolski , uczestnik wojny polsko-bolszewickiej i II wojny światowej.

Lata szkolne i I wojna światowa
Za udział w strajku szkolnym usunięto go z wolsztyńskiego gimnazjum, dlatego naukę kontynuował w Poznaniu, Fryburgu, Wrocławiu i Bydgoszczy. Od 13.01.1915 r. brał udział w I wojnie światowej, a 13 listopada 1916 r. został ciężko ranny w bitwie nad Sommą. Po wyleczeniu walczył w 6 baonie miotaczy min na froncie francuskim, włoskim i macedońskim. Następnie przydzielony został do górskiej kompanii miotaczy min na front w Serbii, Rumunii i na Kaukazie. 

Powstanie wielkopolskie i wojna polsko-bolszewicka
5 stycznia 1919 r. włączył się aktywnie do Powstania Wielkopolskiego, organizując kompanię wolsztyńską i przejmując jej dowództwo. Dowodził m.in. zdobyciem dworca kolejowego w Kopanicy, gdzie powstańcy zdobyli znaczne ilości sprzętu wojskowego i wzięli ok. 20 jeńców. Pod koniec stycznia dowodził skutecznie obroną Babimostu. 12 lutego jego zgrupowanie zmuszone zostało do opuszczenia Babimostu, podczas odwrotu został ranny. Za udział w tych walkach odznaczono go Orderem Virtuti Militari V klasy i mianowano podporucznikiem Wojska Polskiego.
W wojnie polsko-bolszewickiej brał udział jako dowódca kompanii w 2 Pułku Strzelców Wielkopolskich (późniejszy 56 Pułk Piechoty).

Dwudziestolecie międzywojenne
W okresie międzywojennym pełnił służbę m.in. w 86 i 24 Pułku Piechoty awansując na kolejne stopnie oficerskie. Od listopada 1938 roku był ostatnim dowódcą 58 Pułku Piechoty.

II wojna światowa
W wojnie obronnej 1939 roku brał udział m.in. w bitwie nad Bzurą. Po klęsce wrześniowej przebywał jako jeniec w oflagach niemieckich: Hohnstein, Arns­walde i Doessel. Był organizatorem konspiracji obozowej.

Okres powojenny
Po wojnie osiedlił się z rodziną w Londynie, gdzie spisał i opublikował swoje wojenne wspomnienia. Po śmierci jego prochy zostały zgodnie z ostatnią wolą złożone na cmentarzu w rodzinnym Wolsztynie.

Ordery i odznaczenia
Był odznaczony: Krzyżem Srebrnym Orderu Virtuti Militari, Krzyżem Walecznych (czterokrotnie), Krzyżem Niepodległości, Złotym Krzyżem Zasługi, medalem za Wojnę, Medalem Dziesięciolecia Odzyskanej Niepodległości. 

Z małżeństwa z Zofią Chyłkowską miał troje dzieci: Janusza Józefa (1924), Andrzeja (1927) oraz Marię Teresę (1930).

Bibliografia
Linki zewnętrzne
