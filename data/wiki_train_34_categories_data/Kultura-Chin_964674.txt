Jan Godzimir Jaworski (ur. 31 października 1903 w Sannikach koło Gostynina, zm. 19 lutego 1945 w Stargardzie Szczecińskim) – sinolog, japonista, historyk.

Był synem Michała, urzędnika cukrowni w Sannikach, i Stefanii z Sobockich. Studiował na Uniwersytecie Warszawskim oraz sinologię i japonistykę w Paryżu. Habilitował się na UW w 1930 r., w 1936 r. uzyskał profesurę nadzwyczajną jako pierwszy profesor sinologii w Polsce. Wykładał na UW i w Instytucie Wschodnim w Warszawie, specjalizował się w buddologii. W latach 1934-1936 był pracownikiem konsulatu RP w Harbinie. Uczestniczył w walkach kampanii wrześniowej, a podczas okupacji działał w konspiracji. Walczył w powstaniu warszawskim. Po powstaniu przebywał w obozie i szpitalu w Hammerstein, zginął w transporcie ewakuacyjnym, zbombardowanym przez lotnictwo alianckie na dworcu w Stargardzie Szczecińskim.

Opublikował m.in.: Historię Chin i Historię Japonii (w: Wielka historia powszechna, t. 1 1935); Gospodarcze podłoże konfliktu chińsko-japońskiego (1932).

Zobacz też
Instytut Wschodni w Warszawie

Bibliografia
Janusz Chmielewski, Jaworski Jan Godzimir, w: Polski Słownik Biograficzny, tom XI (redaktor naczelny Emanuel Rostworowski), Wrocław-Warszawa-Kraków 1964–1965, s. 107–108






