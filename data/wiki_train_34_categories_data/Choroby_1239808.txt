
 

Guz worka endolimfatycznego (guz woreczka endolimfatycznego, ang. endolymphatic sac tumor, ELST) – rzadki typ guza nowotworowego wywodzącego się z worka śródchłonki. Występuje szczególnie często u chorych z zespołem von Hippla-Lindaua. ELST charakteryzuje się miejscową złośliwością: rozrasta się niszcząc piramidę kości skroniowej i struktury ucha wewnętrznego, czego następstwem jest różnego stopnia upośledzenie słuchu, do całkowitej głuchoty włącznie. ELST może naciekać nerwy czaszkowe - twarzowy i przedsionkowo-ślimakowy. Guz rośnie w kierunku móżdżku w sposób przypominający inne nowotwory tej okolicy i dając objawy zespołu kąta mostowo-móżdżkowego. Wczesne rozpoznanie choroby jest szczególnie ważne, ponieważ zabieg chirurgiczny może zapobiec nieodwracalnej utracie słuchu.
 
Historia
Zmiany w kości skroniowej opisywane były przez Brandta i Lindaua już w latach 20., ale dopiero w ostatnich latach opisano je jako nowy, nieznany wcześniej typ guza. Dokonał tego Heffner w 1989 roku.

Obraz histologiczny
Histologicznie ELST nie jest naczyniakiem zarodkowym, przypominając raczej torbielakogruczolaka brodawkowego najądrza, również występującego w przebiegu VHL.

Objawy i przebieg
Objawami, z którymi zgłaszają się chorzy, są:
upośledzenie lub utrata słuchu (95%), gwałtowna w połowie przypadków
szumy uszne (92%)
zawroty głowy, zaburzenia równowagi (62%)
wrażenie pełności wewnątrz ucha (29%)
porażenie nerwu twarzowego (8%).

Średnia wieku wystąpienia objawów choroby to 22 lata.

Rozpoznanie i diagnostyka różnicowa
Stwierdzenie guza tylnego dołu czaszki o takim typie wzrostu u pacjenta z rozpoznaniem choroby von Hippla-Lindaua albo z dodatnim wywiadem rodzinnym w tym kierunku jest w zasadzie równoznaczne z rozpoznaniem ELST. Doniesienia o guzach splotu naczyniówkowego, gruczolakach i gruczolakorakach u pacjentów z VHL prawdopodobnie w rzeczywistości dotyczyły guzów worka endolimfatycznego.

Leczenie
Leczeniem z wyboru jest mikrochirurgiczna resekcja guza, zazwyczaj metodą petrosektomii bocznej.






