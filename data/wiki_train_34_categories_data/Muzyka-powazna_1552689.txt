

Danuta Gwizdalanka (ur. 22 czerwca 1955 w Poznaniu) – polska muzykolog, autorka książek o muzyce, członkini Związku Kompozytorów Polskich. Żona Krzysztofa Meyera.

Życiorys
Absolwentka Uniwersytetu im. Adama Mickiewicza, gdzie ukończyła muzykologię (1980) i filologię angielską (1981). W 1990 obroniła pracę doktorską Brzmieniowe aspekty kwartetów smyczkowych Beethovena.

Pracowała w Teatrze Wielkim w Poznaniu oraz w Akademii Muzycznej w Bydgoszczy (1981-1991). W 1995 w University of Michigan (Ann Arbor, USA) prowadziła seminarium poświęcone polskiej muzyce po 1945 roku.

W latach osiemdziesiątych zapoczątkowała w Polsce tematykę ekologii muzyki, m.in. tłumaczeniem fragmentu książki R. Murray Schafera Tuning of the World oraz cyklem artykułów (Strojenie trąb jerychońskich) na łamach „Ruchu Muzycznego”. Wprowadziła też do polskiego piśmiennictwa muzycznego nieobecny w nim wcześniej wątek genderowy, publikując książkę Muzyka i płeć (Kraków 2001). Autorka podręczników, wielu prac poświęconych Witoldowi Lutosławskiemu oraz społecznym kontekstom kultury muzycznej.

Publikacje
Brzmienie kwartetów smyczkowych Ludwiga van Beethovena, Poznań: Nakom 1991
Przewodnik po muzyce kameralnej, Kraków: PWM 1996
Muzyka i polityka, Kraków: PWM 1999
Muzyka i płeć, Kraków: PWM 2001
Czterojęzyczny słownik terminów wykonawczych i interpretacyjnych, Poznań: Ars Nova 1995; Kraków: PWM 1999-2008
Muzyka. Podręcznik dla szkół średnich, WSiP, Warszawa 1997; tłum. litewskie Kowno: Sviesa 1999, 2001
Historia muzyki. Podręcznik dla szkół muzycznych.
Cz. 1 - Muzyka dawna, Kraków: PWM 2005
Cz. 2 - XVIII-XIX wiek, Kraków: PWM 2006
Cz. 3 - XX wiek, Kraków: PWM 2009
Cz. 4 - Przemiany kultury muzycznej w XX wieku, Kraków: PWM 2011
Mieczysław Wajnberg. Kompozytor z trzech światów. Poznań, Teatr Wielki 2013


Witold Lutosławski. Postscriptum [razem z Krzysztofem Meyerem], Warszawa: Zeszyty Literackie, 1999; tłum. włoskie Genua: De Ferrari 2004
Witold Lutosławski. Droga do dojrzałości [razem z Krzysztofem Meyerem], Kraków: PWM 2003
Witold Lutosławski. Droga do mistrzostwa [razem z Krzysztofem Meyerem], Kraków: PWM 2004
Witold Lutosławski. Wege zur Meisterschaft.'' (współautor K. Meyer), Saarbrücken: Pfau 2014


Hasła w Encyklopedii Muzycznej PWM, e-leksykonie Musik und Gender im Internet

Cykle felietonów:
o muzyce XX wieku w "Ruchu Muzycznym” (2000),
o „złotym wieku muzyki kameralnej” w "Muzyka21" (2002-2003),
o Witoldzie Lutosławskim w „Ruchu Muzycznym” (2003)

Rozprawy muzykologiczne w pracach zbiorowych, artykuły publicystyczne itp.









