Przedsiębiorstwo Farmaceutyczne Jelfa SA – firma farmaceutyczna z siedzibą w Jeleniej Górze.

Historia
Poprzednikiem Jelfy była niemiecka firma Labopharma, funkcjonująca w Piechowicach przed II wojną światową. W 1945 r. ponownie uruchomiono w niej produkcję, a w 1947 siedziba firmy została przeniesiona do Jeleniej Góry.

W 1951 r. firma zmieniła nazwę na Jeleniogórskie Zakłady Farmaceutyczne, a w 1961 po wejściu do Zjednoczenia Przemysłu Farmaceutycznego Polfa na Jeleniogórskie Zakłady Farmaceutyczne Polfa. W 1994 r. została sprywatyzowana poprzez wprowadzenie na giełdę. Udziałowcem większościowym pozostawał jednak Skarb Państwa. Spółka notowana była na warszawskiej giełdzie od lipca 1994 do listopada 2006 roku.

W czerwcu 2006 r. spółka została przejęta od Skarbu Państwa przez litewską grupę farmaceutyczną Sanitas Group, a 19 sierpnia 2011 roku przez międzynarodową korporację Valeant Pharmaceuticals International.

Afera Corhydronu
5 października 2006 u dwóch pacjentek w szpitalu w Siedlcach, doszło do nieoczekiwanego pogorszenia stanu zdrowia po podaniu zastrzyków produkowanych przez firmę farmaceutyczną Jelfa SA. Lek o nazwie handlowej Corhydron (dawka 250 mg) podawany jest w silnych stanach niewydolności oddechowych zagrażających życiu pacjentów. Substancją czynną zawartą w Corhydronie jest hydrokortyzon, lek hormonalny o działaniu przeciwzapalnym, przeciwuczuleniowym, przeciwobrzękowym i przeciwświądowym. Jest często stosowany w stanach zagrożenia życia np. ciężkich napadach astmy oskrzelowej lub we wstrząsie anafilaktycznym.

Po zgłoszeniu przez szpital w Siedlcach tzw. skutków niepożądanych działania leku Corhydron 250, 44 fiolki przekazane przez wspomniany szpital do Narodowego Instytutu Zdrowia Publicznego zostały tam przebadane. W jednej z nich znaleziono scolinę, lek używany w anestezjologii.

8 listopada sprawą zajmują się media. Wybucha jedna z największych spraw w historii polskiej farmacji, zwana „aferą corhydronową.”

Dzień po opisaniu sprawy przez media, zakład farmaceutyczny w Jeleniej Górze zostaje zamknięty decyzją premiera Jarosława Kaczyńskiego. Zdymisjonowany zostaje Główny Inspektor Farmaceutyczny Zbigniew Niewójt. Administracja rządowa ostro atakuje firmę i rozpoczyna szereg kontroli zakładu. Główne wydarzenia rozgrywają się na kilka dni przed wyborami samorządowymi.

Produkcja w zakładzie zostaje decyzją Głównego Inspektora Farmaceutycznego częściowo przywrócona 8 grudnia 2006 r. Tego dnia Główny Inspektorat Farmaceutyczny uchylił decyzję o unieruchomieniu linii produkcyjnej Corhydronu, co umożliwiło wznowienie wytwarzania leków.

12 grudnia 2006 r. GIF uchylił decyzję o wstrzymaniu leku Corhydron 250 w obrocie. Stało się tak w związku z decyzją spółki Jelfa SA o dobrowolnym wycofaniu z rynku wszystkich wytworzonych serii leku w dawce 250 mg – jak wynika z uzasadnienia decyzji.

17 stycznia umożliwiono Jelfie sprzedaż Corhydronu 100 i Corhydronu 25. W uzasadnieniu decyzji napisano, że: „nie zaszła potencjalna możliwość zanieczyszczenia linii technologicznej inną substancją lub innym materiałem wyjściowym. Wyeliminowano również możliwość przypadkowej zamiany fiolek, co było przesłanką do wydania decyzji 26/WS/2006 z dnia 09.11.2006” Decyzja, o której mowa w uzasadnieniu dotyczyła wstrzymania w obrocie Corhydronu 25, Corhydronu 100 i Corhydronu 250.

Z obrotu całkowicie wycofana została seria 010705 wyprodukowana w lipcu 2005 r. (kiedy większościowym udziałowcem Jelfy był Skarb Państwa) oraz 16 innych serii wymienionych w decyzji GIF z 12 grudnia 2006 r. To w jednej fiolce z tej serii znaleziono scolinę.

Nie wiadomo w jaki sposób w jednej fiolce zaetykietowanej jako Corhydron znalazła się scolina. Sprawa badana jest przez prokuraturę.

Wykorzystanie Wikipedii w reklamie Jelfy
Jak przyznają managerowie firmy, Wikipedia została wykorzystana przez Jelfę w kampanii reklamowej jednego z produktów. W jej ramach 12 maja 2008 posłużono się hoaksem w postaci biografii fikcyjnego radzieckiego naukowca oraz hasła o wynalezionym przez niego również fikcyjnym specyfiku, wraz z powołaniem się na strony internetowe. Hasło o specyfiku zostało z Wikipedii usunięte cztery dni po utworzeniu, zaś biogram 23 czerwca, gdy rozpoczęła się kampania reklamowa. Fałszywki w wersji filmowej umieszczono również w serwisie YouTube.






