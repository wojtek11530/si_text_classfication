Franciszek Herzog (ur. 10 września 1894 w Białej, zm. 1940 w Charkowie) – polski wojskowy, podpułkownik Wojska Polskiego, uczestnik obu wojen światowych i wojny polsko-bolszewickiej, kawaler Orderu Virtuti Militari, więzień Starobielska, zamordowany przez NKWD.

Biografia
Franciszek Herzog był najstarszym z sześciorga dzieci Franciszka i Heleny z Jędrzejowskich. Szkołę powszechną ukończył w Osieku, następnie kontynuował naukę w gimnazjum w Cieszynie, przerwał ją jednak i rozpoczął pracę w zawodzie drukarza, w Cieszynie i Bratysławie. Od 1912 roku działał w drużynie „Sokoła”, później także w Związku Strzeleckim i Polskiej Partii Socjalistycznej.

Po wybuchu I wojny światowej, podobnie jak jego brat Stanisław (ur. 1897, poległ pod Mołotkowem w 1914), wstąpił do Legionów Polskich. Służył w stopniu kaprala w 1. pułku piechoty, pod pseudonimem „Czwartak”. W grudniu 1914 roku został raniony w nogę pod Marcinkowicami. 6 sierpnia 1916 roku został wyróżniony odznaką „Za Wierną Służbę”. Odznaczył się w walkach nad Stochodem, za co został wymieniony w rozkazie pochwalnym pułkownika Śmigłego-Rydza, awansowany do stopnia sierżanta, zaś po wojnie otrzymał Krzyż Srebrny Orderu Virtuti Militari (nr 7159).

Po kryzysie przysięgowym został wcielony do jednostek armii austriackiej walczących na froncie włoskim. Zdezerterował we wrześniu 1918 roku i przedostał się do Krakowa, gdzie wstąpił do tajnych struktur Polskiej Organizacji Wojskowej. Działał głównie na Śląsku Cieszyńskim. Od listopada 1918 roku powrócił do armii regularnej, jako żołnierz 5. a następnie 1. pułku piechoty. Uczestniczył w wyprawie wileńskiej. W listopadzie 1919 roku powrócił na Śląsk Cieszyński, gdzie prowadził dywersję na terenach plebiscytowych, w ramach tajnej organizacji Konfederacja Śląska. Po zajęciu Zaolzia przez Czechy ponownie znalazł się w składzie 1. pułku, biorąc udział w bitwie warszawskiej.

W 1921 roku, po odbyciu kursów dokształcających, został awansowany na porucznika, 26 stycznia 1922 roku do stopnia kapitana. Podczas pełnienia służby patrolowej na granicy polsko-litewskiej uwolnił z rąk litewskich żołnierzy emisariuszkę POW, Ludwikę Pac-Pomarnacką, z którą ożenił się wiosną 1923 roku. Zamieszkał początkowo w Wilnie, następnie został przeniesiony do 75. pułku piechoty w Królewskiej Hucie, zaś od grudnia 1931 roku służył jako szef wyszkolenia w Komendzie Głównej Związku Strzeleckiego, w stopniu majora. Wyjeżdżał w roli doradcy do spraw organizacji przysposobienia wojskowego do Łotwy, Estonii i Finlandii. W 1934 roku został dowódcą batalionu w 38. pułku piechoty w Przemyślu. W 1938 roku awansował do stopnia podpułkownika i został dowódcą detaszowanego batalionu 39. pułku piechoty w Lubaczowie.

W kampanii wrześniowej dowodził III batalionem rezerwowym 154. pułku piechoty w składzie Armii Karpaty. Brał udział w obronie Lwowa. Po zajęciu miasta przez wojska radzieckie został wzięty do niewoli i osadzony w obozie w Starobielsku. Wraz z innymi oficerami został zamordowany wiosną 1940 roku w Charkowie. Jego żonę i dzieci wywieziono do Kazachstanu. Zona zmarła w 1942 roku, trzech synów opuściło Związek Radziecki z Armią Andersa.

Był odznaczony między innymi Krzyżem Srebrnym Orderu Virtuti Militari, Krzyżem Niepodległości z Mieczami, Krzyżem Walecznych, łotewskimi Orderem Trzech Gwiazd i Medalem Pamiątkowym X Rocznicy Walk o Wyzwolenie Republiki Łotewskiej, estońskim Krzyżem Ligi Obrony oraz fińskim Orderem Białej Róży. Jego epitafium znajduje się na grobie rodzinnym Herzogów na Cmentarzu Rakowickim, zaś w 2003 roku w kaplicy na Groniu Miłosierdzia w Zagórniku wmurowano tablicę pamiątkową upamiętniającą rodzeństwo Herzogów: Franciszka, Stanisława, Stefana (ur. 1899, zamordowany w Katyniu), Józefa, Helenę i Marię. W 2007 roku, podobnie jak wszystkie ofiary zbrodni katyńskiej, został awansowany na wyższy stopień oficerski, pułkownika.

Bibliografia
Przemysław Wywiał: Podpułkownik Franciszek Herzog (1894–1940)''. „Sowiniec”. 32-33/2008. ISSN 1425-1965.














