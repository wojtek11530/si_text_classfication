__NOTOC__



Stanisław Gądek (ur. 17 sierpnia 1899 w Grębowie, zm. 7 kwietnia 1940 w Twerze) - polski policjant. Przodownik Policji Państwowej. 

Syn Jana "Sakiety" i Ewy z Rutynów. 

Członek Polskiej Organizacji Wojskowej. Brał udział w walkach w latach 1918 - 1921. Od 1922 pełni służbę w policji, w latach 1922 - 1933 − w Tarnobrzegu. W czasie pracy w tej jednostce ukończył Szkołę Policyjną we Lwowie. W okresie od 15 marca do 30 maja 1934 r. uczestniczył w IV specjalnym kursie dla Komendantów Posterunków Policji Państwowej, a następnie do 1937 służył jako komendant posterunku w Tarnowskiej Woli. Od 1937 r. do września 1939 r. komendant posterunku w Dębie . Na stopień przodownika mianowany 1 kwietnia 1933 r. 

Po wybuchu II wojny światowej, otrzymał rozkaz ewakuacji do Rumunii wraz z  dokumentacją jednostki. Po agresji ZSRR  na Polskę w dniu 17 września 1939 r. został wraz z całą grupą zatrzymany przez Armię Czerwoną i przewieziony do obozów przejściowych, kolejno w Przemyślu i Tarnopolu. Z Tarnopola trafił do specjalnego obozu NKWD w Ostaszkowie. Po trwającej niecałą godzinę rozprawie sądowej, w dniu 7 kwietnia 1940 r. został skazany na śmierć i zastrzelony w siedzibie NKWD w Kalininie. Pochowany na Polskim Cmentarzu Wojennym w Miednoje. Jego wojenne losy wyjaśniono dopiero w 1993 roku. 

5 października 2007 roku Stanisław Gądek został pośmiertnie awansowany przez Prezydenta Lecha Kaczyńskiego na stopień aspiranta Policji Państwowej. W dniu 28 lipca 2006 roku na budynku Komendy Miejskiej Policji w Tarnobrzegu odsłonięto tablicą zawierającą nazwiska policjantów z powiatu tarnobrzeskiego poległych na "nieludzkiej ziemi". Tablicę umieszczono z inicjatywy Tarnobrzeskiego Towarzystwa Historycznego.

Odznaczenia
Brązowy Krzyż Zasługi
Medal Pamiątkowy za Wojnę 1918-1921
Medal Dziesięciolecia Odzyskanej Niepodległości






Zobacz też
Polski Cmentarz Wojenny w Miednoje


