Laura Bow in: The Dagger of Amon Ra (lub zwana krócej The Dagger of Amon Ra) – gra przygodowa wydana przez Sierra On-Line w 1992. Gra stanowi, po The Colonel's Bequest, drugą część przygód Laury Bow - studentki, początkującej dziennikarki. Gra pracuje w 256 kolorach i została wyposażona w interfejs "point-and-click" na silniku Sierra's Creative Interpreter (SCI1.1). W specjalnej edycji CD gra posiada mówione dialogi.

Fabuła
Akcja gry przenosi gracza w lata 20. XX wieku i dotyczy okresu fascynacji egiptoznawstwem. Laura Bow przyjeżdża do Nowego Jorku, aby rozpocząć pracę w lokalnej gazecie. Jej pierwszym zadaniem jest napisać notatkę z egipskiem wystawy, która znajduje się w miejskim muzeum. Podczas inauguracyjnego bankietu zostaje popełnione morderstwo. Wszyscy przybyli są podejrzanymi i nie mogą opuszczać budynku do momentu wyjaśnienia sprawy. Tymczasem padają kolejne ofiary, eliminując raz za razem kolejnych podejrzanych. Laura musi zdążyć znaleźć obciążające dowody i wskazać mordercę zanim ten ucieknie lub ją zabije.

Ciekawostki
W odróżnieniu od The Colonel's Bequest, tożsamość mordercy na koniec gry nie jest automatycznie ujawniana. Należy udzielić odpowiedzi na serię pytań, które są niejako zgromadzonymi dowodami i potwierdzają, że wskazaliśmy właściwą osobę. W zależności od udzielonych odpowiedzi i wskazanego mordercy gra posiada kilka różnych zakończeń.

Gra podzielona jest na akty. Nowy akt rozpoczyna się po zgromadzeniu pewnych informacji, czy to w postaci dialogów, czy przedmiotów. Nie jest to jednak tożsame z tym, że zgromadziliśmy wszystko co niezbędne do dalszej gry. W ten sposób może się okazać, że nie będziemy mogli gry ukończyć.





