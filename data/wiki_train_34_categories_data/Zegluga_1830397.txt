Stara Odra, to jedna z odnóg rzeki Odra we Wrocławiu, ukształtowana w wyniku prowadzanych we wrocławskim węźle wodnym inwestycji hydrotechnicznych. Stara Odra jest elementem drogi wodnej Wrocławski Szlak Miejski (Szlak żeglugowy śródmiejski, Droga Wielkiej Żeglugi). Początek tej odnogi zlokalizowany jest w 250,1 km biegu rzeki.

Obecny kształt tego kanału jest zasadniczo wynikiem dwóch wielkich inwestycji hydrotechnicznych prowadzonych we Wrocławiu, w ramach przebudowy drogi wodnej na rzece Odra prowadzącej do i przez miasto, oraz budowy i modernizacji systemu zabezpieczenia przeciwpowodziowego miasta. Pierwszą z tych inwestycji była przeprowadzona w latach 1892-1897 budowa nowego szlaku żeglugowego, głównie pod kątem możliwości przewozu drogą wodną materiałów masowych, szczególności węgla z Górnego Śląska. W tym celu, częściowo istniejącym wcześniej korytem, służącym do odprowadzenia wód wezbraniowych i powodziowych, a częściowo nowym Kanałem Miejskim przeprowadzono nową drogę wodną. W tym czasie, na korycie Starej Odry wybudowano dwa jazy piętrzące wodę: Jaz Szczytniki w początkowym biegu kanału, tj. 0,10 km jego biegu, piętrzący wodę na potrzeby Śluzy Szczytniki, położonej w nowym przekopie wykonanym dla potrzeb żeglugi, oraz Jaz Psie Pole, w 2,90 km biegu tej odnogi Odry, piętrzący wodę na potrzeby Śluzy Miejskiej, położonej na Kanale Miejskim. Drugą wielką inwestycją w tym zakresie była budowa w latach 1913-1917, nowych kanałów: Kanału Powodziowego, Kanału Żeglugowego i Kanału Różanka. W wyniku tej przebudowy w korycie Starej Odry powstał Jaz Różanka, dla potrzeb Śluzy Różanka, położonej na nowo wybudowanym Kanale Różanka.


Przebieg Starej Odry jest następujący:
początek – Górna Odra Wrocławska
na lewym brzegu – połączenie z Przekopem Szczytnickim (ze Śluzą Szczytniki)
na lewym brzegu – odejście Kanału Miejskiego (ze Śluzą Miejską)
na prawym brzegu – połączenie z Kanałem Powodziowym
na prawym brzegu – połączenie z Kanałem Żeglugowym
na prawym brzegu – odejście Kanału Różanka (ze Śluzą Różanka)
na lewym brzegu - połączenie z Kanałem Miejskim
na prawym brzegu - połączenie z Kanałem Różanka
na lewym brzegu - połączenie z Dolną Odrą 
koniec - Dolna Odra Wrocławska.

Przez Starą Odrę przerzucone są następujące przeprawy mostowe:
Most Zwierzyniecki (drogowy), 1,0 km,
Most Szczytnicki (drogowy), 1,7 km,
Mosty Warszawskie (drogowy), 3,8 km,
Kolejowy Most Warszawski (kolejowy), 4,1 km,
Mosty Trzebnickie (drogowy), 5,4 km,
Mosty Osobowickie (drogowy), 6,0 km.

Stara Odra od Kanału Miejskiego rozdzielona jest dużą groblą. Na jej koronie biegnie Ulica Pasterska. Pomiędzy Mostami Trzebnickimi a Mostami Osobowickimi, na szerokiej terasie od strony Starej Odry, położone jest Kąpielisko Różanka. Na groblę oddzielającą Starą Odrę od Kanału Różanka nie ma ogólnodostępnego dojścia.

Przypisy rzeczowe



Zobacz też
Wrocławski węzeł wodny
Odrzańska Droga Wodna
Drogi wodne we Wrocławiu
Kanały wodne we Wrocławiu



Linki zewnętrzne
(dostęp 2009-11-18)
(dostęp 2009-11-18)




