Kot rdzawy (Prionailurus rubiginosus) – gatunek drapieżnego ssaka z rodziny kotowatych. Zamieszkuje Indie, gdzie konkuruje z kotem bengalskim i Cejlon, na którym konkuruje z chausem.

Charakterystyka ogólna
Niewielkie koty, blisko spokrewnione z kotem bengalskim, z którym jednak się nie krzyżują. Kot rdzawy ma głowę okrągłą z dość wąskimi kośćmi nosowymi. Sierść brunatnoszara (poza brzuchem, gdzie jest biała) z dużymi cętkami. Na grzbiecie wydłużone cętki mają kolor rdzawy i układają się w rzędy. Uszy małe, zaokrąglone. Na krótkim, sięgającym pięt, dość puszystym ogonie ciemne pręgi.

Systematyka
Wyróżnia się dwa podgatunki: Prionailurus rubiginosus rubiginosus (Indie i Prionailurus rubiginosus phillipsi (Sri Lanka). Różnice polegają przede wszystkim na preferowaniu zupełnie odmiennego siedliska.

Pokarm
Ich pokarm stanowią przede wszystkim ptaki, owady i drobne ssaki.

Rozród
Ciąża trwa 67 dni, w miocie zazwyczaj 2 kocięta; długość okresu ssania i czas osiągania dojrzałości płciowej nie zostały ustalone.

Tryb życia
Prawdopodobnie prowadzą samotniczy, nocny tryb życia; ich behawior jest słabo poznany.

Siedlisko
Koty rdzawe żyjące na terenie Indii zamieszkują suche łożyska zbiorników wodnych i otwarte przestrzenie w okolicy ludzkich osiedli. Populacje cejlońskie zamieszkują dżungle, do wysokości 2000 m n.p.m. .

Status
Koty te są uważane za rzadkie, a zagrożenie dla nich stanowi wylesianie i rozszerzanie terenów uprawnych. Łatwo krzyżują się z kotami domowymi; są tępione ze względu na szkody jakie wyrządzają w hodowlach drobiu. Status z punktu widzenia ochrony przyrody: narażony. Gatunek jest objęty konwencją waszyngtońską CITES (załącznik I)



Bibliografia
