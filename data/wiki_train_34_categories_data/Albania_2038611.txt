Bruno Shllaku (ur. 1956 w Szkodrze) - albański aktor i reżyser. 

W wieku 11 lat zadebiutował na scenie Teatru Skampa, działającego w Elbasanie, gdzie jego ojciec Lec Shllaku pracował jako reżyser. Po ukończeniu służby wojskowej rozpoczął pracę w przedsiębiorstwie budowlanym NSHRAK, ale w 1982 powrócił na deski teatru, wiążąc się z jedną z grup amatorskich. Wkrótce potem znalazł zatrudnienie w teatrze Migjeniego, działającym w Szkodrze. Na tej scenie zadebiutował w dramacie Gjaku i Arbërit Fadila Kraji (reż. Serafin Fanko).

W 1992 wyjechał z kraju wraz z rodziną do Grecji, gdzie założył teatr dziecięcy, wystawiający przedstawienia dla publiczności greckiej. Powrócił do Albanii w 2002 i podjął ponownie pracę w Teatrze Migjeni, jako aktor i reżyser. W roli reżysera zadebiutował w sztuce Mirandolina Carlo Goldoniego.

W swoim dorobku artystycznym ma także dziesięć ról filmowych. Na dużym ekranie zadebiutował w 1981 epizodyczną rolą w filmie Një natë pa dritë. Szczególnie ceniona w jego dorobku była rola w krótkometrażowym filmie Bujara Alimaniego - Kompas, za którą był wyróżniany na kilku festiwalach.

W życiu prywatnym jego żoną jest aktorka Paskualina Shllaku (z d. Gruda).

Role filmowe
1981: Një natë pa dritë jako Pal
1982: Flaka e maleve jako Ndueja
1983: Fundi i një gjakmarrjeje jako Mazi
1984: Dasma e shtyrë jako Uka
1986: Guri i besës jako specjalista
1990: Balada e Kurbinit jako wojownik
2008: Busulla jako ojciec Miry
2009: Gjallë!'' jako Rrok
2009: Albańczyk jako Sali

Bibliografia
Linki zewnętrzne
