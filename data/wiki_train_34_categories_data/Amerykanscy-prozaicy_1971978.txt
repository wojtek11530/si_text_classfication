
Paolo Bacigalupi (ur. 6 sierpnia 1972 r.) – amerykański autor fantastyki, którego twórczość zalicza się do nurtu fantastyki ekologicznej. Laureat licznych nagród, m.in. Nebuli, Hugo, Campbella i Locusa. 

Biografia
Pisarz urodził się ma początku lat 70. XX wieku; wychowywał się w hippisowskiej rodzinie w małym miasteczku Paonia w stanie Kolorado. W college w Oberlin w stanie Ohio uczył się języka chińskiego. Następnie wyjechał kontynuować studia do Chin, najpierw w mieście Kunming w południowo-zachodnich Chinach, a następnie w Pekinie. Tam przez jakiś czas pracował, a potem podróżował po krajach Południowo-Wschodniej Azji. Po powrocie do USA mieszkał w Bostonie, gdzie pracował w firmie, tworzącej strony internetowe, wtedy też zaczął pisać fantastykę. Na jakiś czas powrócił do Chin, zbierając materiały do książki, w końcu osiadł w rodzinnym stanie Kolorado. 

Ma żonę i syna.

Twórczość i nagrody
Pierwszym utworem Bacigalupiego, opublikowanym w marcu 1999 roku, było opowiadanie Kieszeń pełna dharmy (Pocketful of Dharma). Ukazało się ono, podobnie jak większość jego opowiadań, w The Magazine of Fantasy & Science Fiction. Publikował również w Asimov's Science Fiction i antologiach.

W 2006 r. otrzymał nagrodę im. Theodora Sturgeona za opowiadanie Kaloryk, zaś w 2008 dwie nagrody Locusa, za zbiór Pompa nr 6 i inne opowiadania oraz za tytułowe opowiadanie. Nominowane do nagród Hugo, Nebula lub Sturgeona były także krótkie formy: Fletka, Ludzie piasku i popiołu, Kaloryk, Człowiek z żółtą kartą, Hazardzista. Debiutancka powieść, Nakręcana dziewczyna, zdobyła w 2010 wszystkie najważniejsze nagrody: Nebulę, Hugo, Locusa oraz Campbella i Comptona Crooka. 

W Polsce jego opowiadania ukazały się w Nowej Fantastyce, F&SF Edycja Polska i antologii Kroki w nieznane 2009''. W 2011 wydawnictwo MAG wydało w jednym woluminie powieść Nakręcana dziewczyna, zbiór opowiadań Pompa numer sześć oraz krótką formę Maleńkie ofiary, zaś w 2012 Wydawnictwo Literackie kolejną powieść, Zatopione miasta.

Bibliografia
Powieści
Nakręcana dziewczyna (The Windup Girl, 2009) – wyd. pol. w: Nakręcana dziewczyna. Pompa numer sześć, Wydawnictwo MAG, Warszawa 2011, ISBN 978-83-7480-193-5
Złomiarz (Ship Breaker, 2010) - wyd. pol. Wydawnictwo MAG, marzec 2013
Zatopione miasta (The Drowned Cities, 2012) - wyd. pol. Wydawnictwo Literackie 2012

Zbiory opowiadań
Pompa nr 6 i inne opowiadania (Pump Six and Other Stories, 2008) – wyd. pol. w: Nakręcana dziewczyna. Pompa numer sześć, Wydawnictwo MAG, 2011 
Kieszeń pełna dharmy (Pocketful of Dharma 1999)
Fletka (The Fluted Girl 2003)
Ludzie piasku i popiołu (The People of Sand and Slag, 2004), także w: Kroki w nieznane 2009'', Solaris, Stawiguda 2009, ISBN 978-83-7590-044-6
Paszo (The Pasho 2004)
Kaloriarz (The Calorie Man, 2005) – także pod tyt. Kaloryk w: Fantasy & Science Fiction Edycja Polska 2/2010
Łowca tamaryszków (The Tamarisk Hunter 2006)
Regulator (Pop Squad 2006)
Człowiek z żółtą kartą (Yellow Card Man, 2006) – także w: Nowa Fantastyka 08/2007
Miękki (Softer 2007)
Pompa numer 6'' (Pump Six 2008)

Inne opowiadania
Maleńkie ofiary (Small Offerings 2007) - wyd. pol. w: Nakręcana dziewczyna. Pompa numer sześć, Wydawnictwo MAG, 2011 
Hazardzista ("The Gambler", 2008) – wyd. pol. w: Nowa Fantastyka 07/2009
Alchemik ("The Alchemists", 2011) – wyd. pol. w: Fantastyka – wydanie specjalne 4/2011

Bibliografia
