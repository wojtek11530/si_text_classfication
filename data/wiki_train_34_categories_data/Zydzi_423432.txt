Józef Spychalski ps. ''"Szary", "Jurand", "Ścibor", "Luty", "Włast"'' (ur. 19 marca 1898 w Łodzi, zamordowany w sierpniu 1944 w KL Sachsenhausen) – pułkownik piechoty Wojska Polskiego.

Dzieciństwo i młodość
Był synem Józefa i Franciszki z Leśkiewiczów oraz najstarszym spośród pięciorga dzieci: Józef, Czesław, Leon, Marian - późniejszy marszałek Polski, Aurelia. Ojciec pracował w łódzkiej fabryce Frenkla jako majster przy obsłudze urządzeń wytwarzających prąd. Brał udział w ruchu niepodległościowym w szeregach Frakcji Rewolucyjnej PPS. Matka wywodząca się z wioski Kowale nad Wartą k. Sieradza również brała udział w ruchu niepodległościowym. Gdy w czasie trwania I wojny światowej zamknięto fabrykę Frenkla matka Józefa wraz z dziećmi przeniosła się do rodziców w Kowalach.

I wojna światowa
W chwili wybuchu wojny Józef ukończył 5 klas gimnazjum. Zaangażował się w działalność Polskiej Organizacji Wojskowej. W 1915 r. ukończył szkołę podoficerską POW, a w końcu lata 1916 r. udał się w Sieradzkie, podejmując pracę nauczyciela lecz głównie z zadaniem tworzenia oddziałów POW. Pierwszy pluton utworzył w Klonowej - dużej wsi otoczonej lasami. Wciągnął do pracy nauczycieli. Powstały też placówki POW w Starcach, Owieczkach, Kliczkowie - gdzie organizowała się kompania wiejska w sile ok. 150 ludzi. Został dowódcą tej kompanii. Na przełomie lat 1917/18 prowadził kurs w Kużnicy Błońskiej w gajówce dla członków POW. Spychalski pracował jako nauczyciel we wsi Łubna i rozszerzał organizację o nowe placówki w Gruszczycach, Błaszkach, Wróblewie. Pod ps. "Szary" został mianowany z-cą komendanta Obwodu Sieradzkiego POW, a na początku 1918 r. został komendantem tego Obwodu. Organizacja  osiągnęła wtedy liczbę ok. 1000 członków, powstały oddziały lotne z przeznaczeniem do zadań specjalnych, gromadzono  broń. POW przeciwdziała wywożeniu do Niemiec zboża, zwalczała niemieckich agentów. 

Jesienią 1918 r. na rozkaz Komendy Okręgu POW   pod Sieradzem ścięto co dziesiąty   słup telefoniczny, co spowodowało popłoch wśród Niemców. Spychalski z trudem uniknął aresztowania, zmuszony był schronić się w Kaliszu, skąd wócił 10 XI 1918 r., by wziąć udział w negocjacjach z załogą niemieckiego garnizonu w Sieradzu. 11 XI o godz. 18.00 Niemcy złożyli broń i przejęte zostały urzędy i więzienie. POW-iacy obsadzili stację kolejową, gdzie w nocy doszło do walki. Zginęło 5 peowiaków, a 5 zostało rannych. Spychalski odesłał do Kalisza, gdzie organizuje się zabezpieczenie zach. granicy państwa, 200 osobowy oddział pieszy i 60 kawalerzystów, zabezpieczył działanie poczty, uczestniczył  w tworzeniu polskiej administracji.

Dwudziestolecie międzywojenne
W 1919 r. skierowano go do Szkoły Podchorążych Piechoty w Warszawie, po której ukończeniu dostał przydział do 28 Pułku Strzelców Kaniowskich w Łodzi. Walczył w wojnie polsko-bolszewickiej 1920. Już jako por. w l. 1924-27 odbywał służbę w 70 Pułku Piechoty Wielkopolskiej w Pleszewie, następnie jako instruktor w Szkole Podoficerskiej w Chełmie, potem w Szkole Podchorążych Piechoty w Ostrowi Mazowieckiej. W l. 1930-33, jako kpt., był d-cą kompanii w 57 Pułku Piechoty Wielkopolskiej w Poznaniu, od 1933 r. wykładał taktykę w Centrum Wyszkolenia Piechoty w Rembertowie. W 1934 r. jako mjr został dowódcą batalionu w 55 Poznańskim Pułku Piechoty w Lesznie.

II wojna światowa
2 maja 1939 r. objął stanowisko dowódcy Batalionu Stołecznego w Warszawie, na którego czele bronił fortu Bema. Po kapitulacji dostał zadanie zorganizowania Okręgu Lubelskiego Służby Zwycięstwa Polsce (SZP). Przystąpił do działania, zorganizował zawiązek Komendy Okręgu, lecz wkrótce jako "spalony" został odwołany z tej funkcji. W dniu 21 X 1940 r. zlecono mu organizację Obszaru II ZWZ (Okręgi: Białystok, Nowogródek, Polesie) w strefie okupacji radzieckiej. Przystąpił do pracy jako "Maciej Samura" i "Ścibor". W czasie inspekcji terenu, w drodze do Wilna, 17 XI 1940 r. aresztowano go we wsi Morusy k. Tykocina. Po upływie roku, dzięki umowie Sikorski-Majski, już jako podpułkownik znalazł się w Buzułuku, gdzie tworzyła się Armia Polska. Wkrótce znalazł się w Londynie. Awansowany 6 III 1942 r. do stopnia płk., nie chciał służyć w sztabie i w nocy z 30/31 marca 1942 r. jako "cichociemny" wrócił do kraju pod ps. "Grudzień", w roli oficera do zadań specjalnych Naczelnego Wodza, który widział go na stanowisku zastępcy Komendanta AK. Kontrwywiad AK stwierdził, że w okresie "aklimatyzacji" skoczków "Grudzień", mimo zakazu kontaktowania się, spotkał się ze swym bratem Marianem - wówczas jednym z dowódców komunistycznej "Gwardii Ludowej" (późniejszym marszałkiem LWP), co spowodowało niekorzystne dla niego reperkusje. W rezultacie nie objął spodziewanej funkcji, natomiast w dniu 1 IX został komendantem Okręgu Krakowskiego AK jako "Luty". Dzięki jego umiejętnościom i doświadczeniu Okręg ten został wkrótce wzorowo zorganizowany i przygotowany na okoliczność powstania zbrojnego.

Aresztowanie i śmierć
Józef Spychalski nie doczekał końca wojny. 24 marca 1944 r. gestapo aresztowało go w Krakowie przy ul Dietla 32 wraz z kilkoma oficerami sztabu. Został wywieziony w nieznanym kierunku i zamordowany najprawdopodobniej w sierpniu 1944 r. w KL Sachsenhausen. W tygodniku "Prawo i Życie", (nr 44/1988 r w art. Alfreda Kawala "Sędziowie mogli odejść") zawarta jest informacja o procesie z 1952 r. przeciwko Ponickiemu oskarżonego o wydanie Niemcom płk. Józefa Spychalskiego.

Awanse
porucznik – zweryfikowany ze starszeństwem z dniem 1 czerwca 1919 r. (w 1924 r. zajmował 424 lokatę w korpusie oficerów zawodowych piechoty)
kapitan – 3 maja 1926 r. ze starszeństwem z dniem 1 lipca 1925 r. i 239 lokatą w korpusie oficerów zawodowych piechoty
major – 5 lutego 1934 r. ze starszeństwem z dniem 1 stycznia 1934 r., lokata 34
podpułkownik – 31 lipca 1941 r.
pułkownik – 6 marca 1942 r.

Ordery i odznaczenia
Krzyż Srebrny Orderu Wojennego Virtuti Militari Nr 4967.
Krzyż Niepodległości z Mieczami
Krzyż Walecznych
Złoty Krzyż Zasługi z Mieczami

Upamiętnienie
W 1982 r. na kamienicy, w której został aresztowany, umieszczono pamiątkową tablicę. W Krakowie i Sieradzu są ulice jego imienia.
W lewej nawie kościoła św. Jacka przy ul. Freta w Warszawie odsłonięto w 1980 roku tablicę Pamięci żołnierzy Armii Krajowej, cichociemnych – spadochroniarzy z Anglii i Włoch, poległych za niepodległość Polski. Wśród wymienionych 110 poległych cichociemnych jest Józef Spychalski.



Bibliografia
"Szary" - Spychalski J., Walki Obwodu Sieradzkiego POW z Niemcami - relacja Komendanta Obwodu, [w:] "Peowiak", nr 5/1931, s.5-7;
Wernis A., Płk Józef Spychalski - Luty, [w:] "Tygodnik Powszechny", nr 5/1984"Peowiak", nr 5/1931, s.5-7;
Ruszkowski A., Pułkownik Józef Spychalski - w 90. rocznicę urodzin,[w:] "Na sieradzkich szlakach" nr4/1988, s. 21-25.
Zbigniew Gnat-Wieteska, Batalion Stołeczny, Przegląd Historyczno-Wojskowy, Warszawa 2004, nr 4 (204) z 2004 r., ISSN 1640-6281, s. 123-124.
Rocznik Oficerski 1924'', Ministerstwo Spraw Wojskowych, Oddział V Sztabu Generalnego Wojska Polskiego, Warszawa 1924, s. 288, 376.
Rocznik Oficerski 1928'', Ministerstwo Spraw Wojskowych, Warszawa 1928, s. 139, 218.
Rocznik Oficerski 1932'', Biuro Personalne Ministerstwa Spraw Wojskowych, Warszawa 1932, s. 60, 585.
















