Ronen Harazi (heb. רונן חרזי, ur. 30 marca 1970 w Jerozolimie), były piłkarz izraelski grający na pozycji napastnika. Podczas kariery piłkarskiej mierzył 178 cm wzrostu, ważył 77 kg.

Kariera klubowa
Harazi pochodzi z Jerozolimy, ale piłkarską karierę rozpoczynał w klubie Hapoel Ramat Gan. W sezonie 1989/1990 grał z Hapoelem w pierwszej lidze, a następnie spadł z nim o klasę niżej. Latem 1991 przeszedł do Beitaru Jerozolima i już w sezonie 1992/1993 wywalczył swój pierwszy tytuł mistrza kraju (15 goli w mistrzowskim sezonie). Wtedy też przechodził najlepszy okres w karierze i w sezonie 1993/1994 także zdobył dla Beitaru 15 goli w lidze. Z czasem jednak Beitar nie plasował się już w czołowej trójce ekstraklasy i po kolejny tytuł Harazi sięgnął w sezonie 1996/1997. Podczas sezonu otrzymał ofertę z angielskiego Sunderlandu, do którego miał przejść za 400 tysięcy funtów, ale oblał testy medyczne i do transferu nie doszło.

Na rundę jesienną sezonu 1997/1998 Harazi trafił do hiszpańskiej Salamanki. W Primera División zadebiutował 27 września w zremisowanym 0:0 meczu z Athletic Bilbao, ale oprócz debiutu zaliczył zaledwie jeszcze jeden mecz i zimą został wypożyczony do Hapoelu Hajfa, w którym odzyskał formę i strzelił 10 goli. W sezonie 1998/1999 Harazi przeszedł do tureckiego Bursasporu, a dla którego na jesień strzelił 6 goli, a wiosną zastąpił Alona Mizrahiego w Maccabi Hajfa. W Maccabi jednak nie mógł przebić się do podstawowej jedenastki i strzelił zaledwie 1 gola w lidze. W sezonie 1999/2000 grał jeszcze w Hapoelu Tel Awiw, dla którego zdobył 17 bramek i wywalczył mistrzostwo, ale latem dość niespodziewanie zakończył piłkarską karierę.



Kariera reprezentacyjna
W reprezentacji Izraela Harazi zadebiutował 5 maja 1992 roku w zremisowanym 1:1 meczu z Wyspami Owczymi. Natomiast swoją pierwszą bramkę w kadrze strzelił w 1993 roku w towarzyskim meczu z Ukrainą. W swojej karierze ma za sobą występy w eliminacjach do MŚ 94, Euro 96, MŚ 98 oraz Euro 2000. W reprezentacji Izraela wystąpił łącznie w 55 meczach i strzelił 23 gole.

Bibliografia
