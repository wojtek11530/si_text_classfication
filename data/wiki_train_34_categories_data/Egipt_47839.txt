Filip III Arridajos (Arrhidaeus)''' (gr. Φίλιππος Αρριδαίος; 359 p.n.e. – 25 grudnia 317 p.n.e.) – król Macedonii w latach (323-317 p.n.e.) oraz formalny władca Egiptu. Syn Filipa II Macedońskiego z nieprawego łoża z Filinną, przyrodni brat Aleksandra Macedońskiego, mianowany królem po jego śmierci, mąż Eurydyki III, córki byłego króla Macedonii Amyntasa IV i Kynane, córki króla macedońskiego Filipa II i królowej Eurydyki II.

Był upośledzony umysłowo - rządy w jego imieniu sprawowali Antypater, Perdikkas i Krateros. Jego koregentem został, po przyjściu na świat, Aleksander IV - syn Aleksandra Macedońskiego i Roksany. Podczas pewnej audiencji w 318 p.n.e., na której król, a faktycznie Poliperchon, przyjmował posłów z Aten, jeden z Ateńczyków powiedział coś za co zganił go Poliperchon, wtedy Filip zrozumiawszy z tego tyle, że jego godność królewska została obrażona, wstał z tronu, chwycił włócznię i przebiłby nieszczęsnego Ateńczyka, ale Poliperchon objął króla wpół i zatrzymał go. Jesienią 317 p.n.e. po próbie ucieczki wpadł wraz z małżonką w ręce matki Aleksandra Macedońskiego, Olimpias, która przetrzymywała królewską parę w ciasnej więziennej celi. Po kilku tygodniach w celi, w październiku 317 p.n.e., kilku najemników trackich zakłuło króla swymi krótkimi mieczami. Jego żona popełniła samobójstwo tego samego dnia, w którym zamordowano jej męża. Odrzuciwszy "prezenty" od Olimpias – miecz, sznur, oraz naczynie z cykutą – powiesiła się na swoim pasku.




+








