Jan Rudolf Gabryś (ur. 1 stycznia 1891 w Krakowie, zm. wiosną 1940 w Charkowie) – podpułkownik dyplomowany piechoty Wojska Polskiego.

Biografia
Jan Rudolf Gabryś urodził się 1 stycznia 1891 w Krakowie, w rodzinie Pawła i Marceli z Odzimków. Absolwent gimnazjum w Krakowie. Uczestnik I wojny światowej. Służył w cesarskiej i królewskiej Armii, w której ukończył kurs szkoły oficerów piechoty.

W listopadzie 1918 został przyjęty do Wojska Polskiego w stopniu porucznika. W 1919 na froncie w szeregach 13 Pułku Piechoty. Od 29 sierpnia do 18 września 1920 pełnił obowiązki dowódcy tego pułku. W latach 1921-1922 był słuchaczem Kursu Doszkolenia Wyższej Szkoły Wojennej w Warszawie. 3 maja 1922 został zweryfikowany w stopniu majora ze starszeństwem z 1 czerwca 1919 i 301. lokatą w korpusie oficerów piechoty. We wrześniu 1922, po ukończeniu kursu i uzyskaniu „pełnych kwalifikacji do pełnienia służby na stanowiskach Sztabu Generalnego” został przydzielony do Dowództwa Okręgu Korpusu Nr V w Krakowie na stanowisko szefa Oddziału III Wyszkolenia. Pełniąc służbę w sztabie DOK V pozostawał na ewidencji 44 Pułku Piechoty w Równem. 1 grudnia 1924 awansował na podpułkownika ze starszeństwem z 15 sierpnia 1924 i 86. lokatą w korpusie oficerów piechoty. W grudniu 1926 został przeniesiony z DOK V do Biura Ogólno Administracyjnego Ministerstwa Spraw Wojskowych w Warszawie. W kwietniu 1928 został wyznaczony na stanowisko zastępcy dowódcy 32 Pułku Piechoty w Modlinie. W 1931 objął dowództwo tego oddziału. Z dniem 1 kwietnia 1932 został wyznaczony na stanowisko komendanta Powiatowej Komendy Uzupełnień w Jarocinie. W 1934 został powołany na stanowisko kierownika Okręgowego Urzędu Wychowania Fizycznego i Przysposobienia Wojskowego w DOK V w Krakowie. W 1938 objął dowództwo Śląsko-Cieszyńskiej Brygady Obrony Narodowej w Bielsku. 11 lipca 1939 zastąpił płk. Stanisława Dąbka na stanowisku dowódcy 52 Pułku Piechoty Strzelców Kresowych w Złoczowie. Na czele tej jednostki walczył w kampanii wrześniowej.

Po 17 września 1939 dostał się do sowieckiej niewoli. Przebywał w obozie w Starobielsku. Wiosną 1940 został zamordowany przez funkcjonariuszy NKWD w Charkowie i pogrzebany w Piatichatkach. Od 17 czerwca 2000 spoczywa na Cmentarzu Ofiar Totalitaryzmu w Charkowie.

Postanowieniem nr 112-48-07 Prezydenta RP Lecha Kaczyńskiego z 5 października 2007 został awansowany pośmiertnie do stopnia generała brygady. Awans został ogłoszony 9 listopada 2007 w Warszawie, w trakcie uroczystości "Katyń Pamiętamy – Uczcijmy Pamięć Bohaterów".


Ordery i odznaczenia
Medal Niepodległości
Złoty Krzyż Zasługi
Medal Pamiątkowy za Wojnę 1918-1921 "Polska Swemu Obrońcy"
Medal Dziesięciolecia Odzyskanej Niepodległości

Zobacz też
Generałowie i admirałowie II Rzeczypospolitej
Jeńcy polscy w niewoli radzieckiej (od 1939 roku)
Obozy NKWD dla jeńców polskich
zbrodnia katyńska



Bibliografia
Roczniki Oficerskie 1923, 1924, 1928 i 1932.
Dzienniki Personalne Ministra Spraw Wojskowych.
Charków. Księga Cmentarna Polskiego Cmentarza Wojennego, opracowanie zespołowe pod kierunkiem Jędrzeja Tucholskiego, Rada Ochrony Pamięci Walk i Męczeństwa, Oficyna Wydawnicza RYTM, Warszawa 2003, ISBN 83-916663-5-2.


















