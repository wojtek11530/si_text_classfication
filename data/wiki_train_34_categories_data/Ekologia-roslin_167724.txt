
Pustynie arktyczne – regionalna postać pustyni lodowej. W Europie zajmują małą powierzchnię na obszarze skrajnie północnych wysp, jak: Ziemia Franciszka Józefa, północna wyspa Nowej Ziemi, Svalbard i innych. Panuje tam surowy klimat niwalny lub subniwalny (odmiana klimatu okołobiegunowego), z bardzo długą chłodną zimą i krótkim, chłodnym latem. Noc polarna osiąga długość 145 dób, a dzień polarny trwa do 150 dób.

Wszędzie występuje wieczna zmarzlina, która w miejscach wolnych od śniegu i lodu rozmarza latem do głębokości kilkudziesięciu centymetrów. Okres wegetacyjny trwa 4-6 tygodni.

Na skałach występujących pod powierzchnią lodu i śniegu występują liczne  porosty, m.in. Gyrophora, Lecidea, Placodium, Rhizocarpon czy tarczownica. W szczelinach skalnych często znajdują się drobne skupienia mchów (widłoząb,skalniczek). W miejscach wolnych od śniegu i lodu, w najbardziej dogodnych warunkach, na bardzo rozdrobnionym podłożu piaszczysto-gliniastym, występuje bardzo uboga pokrywa roślinna. Rosnące tu nieliczne rośliny kwiatowe, z takich rodzajów jak: Arctogrostis, jaskier, głodek, mak, niezapominajka, skalnica, szczawiór, śmiałek, turzyca, wiechlina i wyczyniec, występują najczęściej pojedynczo. Między nimi tu i ówdzie trafiają się darninki mchów.

W szczelinach gleb poligonalnych bardzo często występuje woda, w której żyją różne glony i higrofilne mchy. Na gliniastym podłożu rozwijają się obficie darnie mszyste, budowane przez różne gatunki z rodzajów: próchniczek, prątnik, sierpowiec i strzechwa, między którymi występują porosty i bardzo nieliczne rośliny kwiatowe oraz drobne krzewinki wierzby polarnej.


