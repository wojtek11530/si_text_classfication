Czarna Góra (czes. Černá hora, niem. Schwarzenberg, Spiegelkoppe, 1299 m n.p.m.) – wzniesienie w Sudetach Zachodnich w czeskiej części Karkonoszy.

Geografia
Wzniesienie położone jest na południowy wschód od Pecu pod Śnieżką (cze. Pec pod Sněžku), w południowo-wschodniej części Karkonoszy, na obszarze czeskiego Karkonoskiego Parku Narodowego (czes. Krkonošský národní park – KRNAP).

Jest to jedno z wyższych wzniesień w bocznym grzbiecie odchodzącym od Czeskiego Grzbietu w masywie Luční hory. Grzbiet ten nosi czeską nazwę Černohorská hornatina i wchodzi w skład tzw. Grzbietów Południowych (po czesku Krkonošské rozsochy). Na północnym zachodzie poprzez Slatinną stráň i Przełęcz Sokol łączy się z Liščí horą.

Masyw ma kopulasty kształt z niewyraźnie zaznaczonym, płaskim szczytem, o dość łagodnych zboczach w części szczytowej. W masywie Czarnej Góry zaznacza się drugie, niższe wzniesienie Světlá (1244 m n.p.m.), znajdujące się w bocznym ramieniu, odchodzącym od głównego wierzchołka ku północy, a później skręcającym na wschód. Oba wzniesienia oddziela głęboka dolina, którą płynie Černohorský potok. Zbocza: południowe, zachodnie i wschodnie od szczytu do poziomu (1250 m n.p.m.) opadają łagodnie, a potem stromo schodzą do dołu. Zbocze północne, łagodnie schodzi w kierunku Světlej.

Budowa geologiczna
Góra zbudowana jest ze skał metamorficznych należących do metamorfiku południowych Karkonoszy, głównie z łupków krystalicznych.

Roślinność
Zbocza w całości porośnięte lasem regla górnego. Wzniesienie przekracza górną granicę lasu (1250 m n.p.m.) więc w szczytowej partii pojawia się kosodrzewina. W rozległych zaroślach na zboczach góry zachowały się na polanach i porębach enklawy łąkowe. Na północ od wierzchołka, na ramieniu odchodzącum ku Světlej znajduje się obszerne torfowisko Černohorské rašeliniště.

Ochrona przyrody
Masyw położony jest na obszarze czeskiego Karkonoskiego Parku Narodowego (Krkonošský národní park, KRNAP).

Na bocznym ramieniu, odchodzącym w kierunku Světlej znajduje się rezerwat przyrody Černohorské rašeliniště ze ścieżką przyrodniczą.

Zagospodarowanie
Na południowo-wschodnim zboczu położony jest ośrodek narciarski, w którego skład wchodzi kolej gondolowa, którą można dojechać na górę z miejscowości Janské Lázně. Na szczycie góry znajduje się nadajnik telewizyjny.

Turystyka
Na szczycie znajduje się żelazna wieża widokowa z panoramą na Karkonosze, Grzbiet Lasocki (czes. Pomezní hřeben) i czeskie Podgórze Karkonoskie.
Rejon Czarnej Góry jest dobrze zagospodarowany turystycznie jest tu kilka schronisk turystycznych, wiele pensjonatów i szlaków turystycznych, kolejek linowych, tras zjazdowych i wyciągów narciarskich, w tym najdłuższy w Czechach oświetlony stok narciarski.
U południowo-wschodniego podnóża góry położona jest znana miejscowość uzdrowiskowa Janské Lázně.

Ciekawostki
Pierwszą wieżę widokową na szczycie góry postawiono w 1900 roku. Była to drewniana, kryta wieża, która uległa zniszczeniu w 1920 roku. Stalową wieżę postawiono w 1998 roku wykorzystując do tego celu jedną z podpór starej kolei linowej.

Galeria

Plik:Cerna vysilac hora.JPG|Wieża nadajnika na Czarnej Górze
Plik:Rozhledna Cerna Hora.JPG|Wieża widokowa na szczycie
Plik:Cerna Hora-konecna lanovky.jpg|Górska stacja narciarska Jańskie Łaźnie-Czarna Góra
Plik:Rašeliniště na Černé hoře.jpg|Torfowisko na Czarnej Górze
Plik:Cernahora)vysilac-zima.JPG|Wieża nadajnika widziana z bliska


Linki zewnętrzne
Bibliografia
Mapa turystyczna Karkonosze polskie i czeskie 1:25&nbsp;000, Wydawnictwo "Plan", Jelenia Góra, ISBN 83-88049-26-7
Krkonoše-východ. turistická a lyžařská mapa 1:25&nbsp;000, Nakladelství ROSY, 1995, 80-85510-29-4



