






Nowe Tychy – realizowany od roku 1950 projekt rozbudowy miasta Tychy, którego generalnymi projektantami byli Kazimierz Wejchert i Hanna Adamczewska.

Geneza
Uzasadnieniem dla decyzji o budowie miasta Nowe Tychy był opracowany w 1949 r. pod kierunkiem  Romualda Peńkowskiego plan regionalny GOP (zwany także „Planem deglomeracji GOP”). Zakładał on podział Górnośląskiego Okręgu Przemysłowego na dwa obszary (strefy). Strefa „A” obejmowała centralną, zurbanizowaną część aglomeracji o dużym zagęszczeniu uciążliwych obiektów przemysłowych przemieszanych z zabudową mieszkalną. Rozwiązaniem występujących w obszarze „A” problemów miała być zmiana istniejącej struktury przestrzennej poprzez przeniesienie osiedli do obszaru „B”, otaczającego strefę zurbanizowaną pierścieniem o szerokości 10–12 km. Nowe miasta i osiedla miały być sytuowane poza zasięgiem uciążliwości, w szczególności eksploatacji górniczej, lecz w odległości umożliwiającej dojazd do pracy w strefie centralnej. Za najkorzystniejsze uznano lokalizacje w rejonie Tychów, Tarnowskich Gór, Pyskowic i Ząbkowic.

Poza argumentami praktycznymi, istotne znaczenie miał również aspekt propagandowy: chodziło o ''„naoczne pokazanie struktury miasta socjalistycznego na obszarach szczególnie obciążonych kapitalistyczną spuścizną urbanistyczną i architektoniczną”''.

O rozpoczęciu rozbudowy miasta zadecydowała uchwała Prezydium Rządu z 4 października 1950 r.

Kalendarium
1949 r. – rozpoczęcie prac nad planem regionalnym GOP w ramach którego wytypowano najkorzystniejsze lokalizacje dla nowych miast
4 października 1950 r. – uchwała Prezydium Rządu w sprawie rozbudowy miasta Tychy
październik 1950 r. – powołanie pracowni projektowej „Nowe Miasto Tychy” przy Oddziale ZOR Gliwice, głównym projektantem zostaje prof. Tadeusz Teodorowicz-Todorowski
koniec 1950 r. – powstają cztery warianty lokalizacji oraz wstępna koncepcja planu  miasta dla 100 i 200 tys. mieszkańców
1951 r. – pierwsza koncepcja osiedla A, w stylu socrealistycznym, autorstwa zespołu prof. Teodorowicza-Todorowskiego
1951 r. – Ministerstwo Budownictwa Miast i Osiedli zleca „Miastoprojektowi” ZOR w Warszawie rozpisanie konkursu rozwiązań alternatywnych - dalsze prace nad koncepcją planu generalnego podejmuje zespół Kazimierza Wejcherta i Hanny Adamczewskiej
1952 r. – rozpoczęcie prac nad planami osiedla B
19 marca 1953 r. – Prezydium Rządu zatwierdza plan generalny miasta Tychy
1953 r. – rozpoczęcie budowy osiedla B
1954 r. – rozpoczęcie prac nad pierwszym planem ogólnym miasta w skali 1:5000 – rozwinięcie koncepcji z planu generalnego
22 października 1954 r. – zatwierdzenie planu ogólnego NMT
1954 r. – utworzenie w Tychach terenowej pracowni „Miastoprojektu” ZOR w Warszawie
1956 r. – zakończenie budowy osiedla A
1 lipca 1955 r. – powołanie „Miastoprojektu Nowe Tychy”
1955 – rozpoczęcie realizacji osiedli C1 i C2 z zastosowaniem prefabrykatów
1957 r. – rozpisanie konkursu na pierwszy kościół (nie zrealizowany)
1958 r. – ukończenie realizacji kościoła św. Jana Chrzciciela – pierwszego kościoła w mieście
1959 r. – zakończenie budowy osiedla B
do 1959 r. – rozpoczęcie realizacji osiedli: C3, E3, E1, E4, E5, D1
1960 r. – realizacja przystanku kolejowego Tychy-Śródmieście
15 stycznia 1962 r. – zatwierdzenie drugiego planu ogólnego opracowanego w 1960 r. przez Hannę Adamczewską, Kazimierza Wejcherta, M. Niklewicza i Z. Werbe - odejście od koncepcji socrealistycznych, m. in. przekształcenie monumentalnej koncepcji „osi spacerowej” w „oś zieloną”, projektowane centrum miasta mieści się w czworoboku ulic 1 na 1 km
1962–1963 r. – „studium centrum miejskiego”
1962 r. – opracowanie nowego planu regionalnego pod kierunkiem M. Dziewońskiego, „Plan generalny zespołu miast i osiedli GOP” zakłada ograniczenie programu mieszkaniowego Tychów
od 1964 r. – realizacja osiedli F1, F2, F4 oraz D3 w technologii prefabrykowanej 540
1964 r. – oddanie do użytku Teatru Małego
1964 r. – Nagroda Państwowa I stopnia dla Kazimierza Wejcherta i Hanny Adamczewskiej-Wejchert za opracowanie planów zagospodarowania przestrzennego miasta Nowe Tychy oraz autorski wkład w ich realizację  
1965 r. – rozpoczęcie budowy ratusza (obecnie Urząd Miasta) oraz budynku obecnej Szkoły Muzycznej
1966–1968 r. – budowa budynku biurowo-produkcyjnego Zakładu Elektroniki Górniczej
1971–1974 r. – budowa Wytwórni Elementów Wielkopłytowych W-70
1 stycznia 1972 r. – decyzja o budowie Fabryki Samochodów Małolitrażowych w bezpośrednim sąsiedztwie Tychów, na terenie Urbanowic i Bierunia Starego
1972–1973 r. – rozpoczęcie budowy osiedli M i H 
1972–1976 r. – budowa sztucznego lodowiska
1 stycznia 1973 r. – przyłączenie Urbanowic, Jaroszowic, Cielmic i części Bierunia Starego do Tychów w związku z budową FSM
1973–1975 r. – prace nad kolejną aktualizacją planu ogólnego uwzględniającego obszar miasta w nowych granicach administracyjnych, docelową liczbę mieszkańców planowano na ok. 200 000
1974 r. – budowa osiedla N – pierwszego w systemie W-70
1974 r. – osiedle H4
1974–1978 r. – realizacja krytej pływalni miejskiej i Domu Towarowego A-Z
1975 r. – osiedle T
1975 r. – ukończenie budowy osiedla G, ostatniego w północnej części miasta
1976 r. – osiedle K
1977 r. – osiedla P, R W
1977–1985 r. – projektowanie osiedla wzorcowego „Stella”, budowę przerwano w 1990 r.
1978–1979 r. – prace nad kolejnym planem ogólnym, po dalszych zmianach granic administracyjnych z 1975 i 1977 r.
1979 r. – osiedla U, Z, L, H7
1980 r. – osiedle H5
1982 r. – osiedle H6
po 1982 r. – ograniczenie inwestycji mieszkaniowych i zamknięcie tzw. „fabryki domów”
...

Zobacz też
Miasto Tychy



Bibliografia
