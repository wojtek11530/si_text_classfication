Srebrny Potok (niem. Silberwasser) – potok górski znajdujący się w Sudetach Zachodnich, w Karkonoszach, w woj. dolnośląskim.

Górski potok o długości około 2,3 km, należący do zlewiska Morza Bałtyckiego, prawy dopływ Podgórnej. Źródła potoku położone są na wysokości około 1330 m n.p.m., w środkowej części południowego zbocza Kotła Smogorni. Potok w całym swoim biegu płynie łagodnie opadającą V-kształtną doliną, porośniętą lasem regla górnego, w kierunku Podgórnej, do której wpada na wysokości ok. 920 m n.p.m. Zasadniczy kierunek biegu potoku jest północno-zachodni. Jest to potok o kamienistym korycie z progami, dziki, nieuregulowany, o wartkim prądzie, w okresach wzmożonych opadów i wiosennych roztopów. Powyżej ujścia do Podgórnej, w korycie potoku występuje grupa wodospadów nazwanych Srebrne Kaskady.

W górnym biegu płynie przez obszar Karkonoskiego Parku Narodowego.

Turystyka
W górnym biegu, poniżej Kotła Smogorni przecina go szlak turystyczny:
zielony szlak z Karpacza na Przełęcz Karkonoską.

Bibliografia
Słownik geografii turystycznej Sudetów, t. 3 Karkonosze, red. Marek Staffa, Wydawnictwo PTTK "Kraj", Warszawa – Kraków 1993, ISBN 83-7005-168-5
Mapa turystyczna Karkonosze polskie i czeskie 1:25&nbsp;000, Wydawnictwo "Plan", Jelenia Góra, ISBN 83-88049-26-7



