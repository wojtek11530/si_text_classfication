Andrzej Marek Michorzewski (ur. 28 listopada 1952 we Włocławku) – polski lekarz psychiatra, poeta.

Życiorys
Urodził się we Włocławku, ukończył Wydział Lekarski Akademii Medycznej w Gdańsku.

W latach 80. członek Grupy Toruń. Wraz z Romualdem Bobkowskim, adiunktem z Instytutu Fizyki, oraz studentem Andrzejem Wilczewskim nagrał wiosną 1983 kasetę z piosenkami o stanie wojennym pod tytułem Na wzwodzie.

W 1984 na oddział zamknięty szpitala psychiatrycznego w Toruniu, którego ordynatorem był Michorzewski, został skierowany za odmowę odbycia służby wojskowej muzyk Andrzej Kraiński. Efektem spotkania było powstanie zespołu Latający Pisuar, który rok później zmienił nazwę na Kobranocka. Michorzewski został głównym autorem tekstów jego piosenek, m.in. utworu „Kocham cię jak Irlandię”.

Przez siedem lat był dyrektorem Szpitala Psychiatrycznego w Świeciu. Zrezygnował ze stanowiska twierdząc, że wstydzi się być psychiatrą w Polsce.

W 2005 wydał książkę Dzień, w którym wybiło szambo, czyli nadużycia w psychiatrii. Był autorem znanego przed laty hasła „albo prawo, albo sprawiedliwość”.

Twórczość
Andrzej Michorzewski Dzień, w którym wybiło szambo, czyli nadużycia w psychiatrii. Oficyna Wydawnicza Finna, 2005 ISBN 83-89929-20-1










