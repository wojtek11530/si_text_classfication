Robert Franciszek Walenty Lamezan de Salins (ur. 14 sierpnia 1869 w Mödling, zm. 29 listopada 1930 w Świrzu) – hrabia, generał major Cesarskiej i Królewskiej Armii oraz generał dywizji Wojska Polskiego. Odznaczony Orderem Virtuti Militari.

Życiorys
Rodzina
Był synem Edwarda, prezesa Sądu Krajowego, i Marii de Mack. Piotr Stawecki podaje, że był potomkiem austriackiej rodziny arystokratycznej pochodzenia francuskiego. Problemy z określeniem narodowości generała następująco przedstawia Jan Rydel: Według akt austriackich języka polskiego wcale nie znał, a jedynem jego związkiem z Polską byłaby jego służba w Galicji i małżeństwo z Polką, Ireną z hrabiów Wolańskich primo voto Pinińską. W aktach polskich Lamezan podał narodowość polską. Deklarację tę wzmacnia fakt, że powierzono mu bardzo odpowiedzialne misje wojskowo-dyplomatyczne.

Wspomnianą Irenę Martynę hr. Wolańską poślubił w 1903. Ich córka, Irena (ur. 1904), została żoną późniejszego generała – Tadeusza Komorowskiego. Lamezan de Salins miał także dwóch przybranych synów z pierwszego małżeństwa żony. Nosił tytuł hrabiego Świętego Cesarstwa Rzymskiego.

Służba w Cesarskiej i Królewskiej Armii
Służbę rozpoczął 18 sierpnia 1890 w 6 Pułku Dragonów. Był absolwentem austriackiej Akademii Sztabu Generalnego. Walczył w I wojnie światowej jako dowódca pułku jazdy i brygady kawalerii. W C. K. Armii został spensjonowany z dn. 1 stycznia 1919.

Służba w Wojsku Polskim
5 grudnia 1918 został przyjęty do Wojska Polskiego. Od stycznia do czerwca 1919 był szefem Polskiej Misji Wojskowej w Bukareszcie. Od 10 do 15 czerwca tego roku był polskim przedstawicielem przy misji alianckiej we Wschodniej Małopolsce, po czym, do 20 lipca dowodził Okręgiem Etapowym "Lwów". Następnie przewodniczył delegacji polskiej pertraktującej z Rumunią o Pokucie. Od 11 sierpnia do 7 grudnia tego roku kierował Polską Misją Wojskową w Berlinie. Po powrocie do kraju objął dowództwo 12 Dywizji Piechoty i sprawował je do 10 stycznia 1920. Formalnie został zwolniony ze tego stanowiska 12 marca.

11 stycznia 1920 został wyznaczony na stanowisko dowódcy Okręgu Generalnego „Pomorze”. W marcu otrzymał przeniesienie do Lwowa na równorzędne stanowisko dowódcy Okręgu Generalnego „Lwów”. Od 20 sierpnia do 16 września 1920, w decydującej fazie wojny z bolszewikami dowodził Frontem Południowo-Wschodnim i 6 Armią. Był członkiem Wydziału Wykonawczego Obywatelskiego Komitetu Wykonawczego Obrony Państwowej we Lwowie w 1920 roku Następnie powrócił na poprzednie stanowisko. Dowodził okręgiem lwowskim do 31 sierpnia 1921, po czym został urlopowany z powodów zdrowotnych, a z dn. 1 lipca 1922 – przeniesiony w stan nieczynny. W sierpniu 1923 powrócił do służby czynnej. Pozostawał w dyspozycji szefa Oddziału V Sztabu Generalnego WP. Z dn. 30 września 1926 został przeniesiony w stan spoczynku. Osiadł w majątku Świrz w powiecie przemyślańskim.

Opinia
W grudniu 1922 ówczesny szef sztabu Generalnego WP i przewodniczący Biura Ścisłej Rady Wojennej, marszałek Józef Piłsudski, sporządził opinie 95 generałów pozostających w służbie czynnej. Generała Roberta Lamezan de Salins scharakteryzował w sposób następujący: Do operacji, zdaniem moim, zupełnie niezdatny. Dowodziłby zawsze bardzo i bardzo miernie W razie potrzeby zdatny do użycia jako dowódca OK, tylko – broń Boże – nie w Galicji, a specjalnie wschodniej, gdzie natychmiast ulegnie manii protekcyjnej w stosunku do znajomych, kolegów, krewnych i przyjaciół. Gładki w obejściu, mógłby być użyty w misjach dyplomatycznych, w których potrzebna jest jedynie obserwacja, a nie charakter czy wymaganie.

Awanse
Podporucznik (Leutnant) – 1890
Porucznik (Oberleutnant) – 1894
Rotmistrz (Rittmeister II kl.'') – 1898
Rotmistrz (Rittmeister I kl.'') – 1900
Major – 1908
Podpułkownik (Oberstleutnant) – 1911
Pułkownik (Oberst) – 1914
Generał brygady (Generalmajor) – 9 lutego 1918 ze starszeństwem z 1 listopada 1917
Generał dywizji – zweryfikowany ze starszeństwem z 1 czerwca 1919

Ordery i odznaczenia
Krzyż Srebrny Orderu Virtuti Militari
Krzyż Walecznych
Komandor Legii Honorowej (1921 – zezwolenie Naczelnika Państwa)



Bibliografia
Tadeusz Kryska-Karski i Stanisław Żurakowski, Generałowie Polski Niepodległej, Editions Spotkania, Warszawa 1991, wyd. II uzup. i poprawione, s. 45
Piotr Stawecki, Słownik biograficzny generałów Wojska Polskiego 1918-1939'', Warszawa 1994, s. 191, ISBN 83-11-08262-6 
H. P. Kosk, Generalicja Polska, t. 1, Oficyna Wydawnicza "Ajaks", Pruszków 1998
Jan Rydel, W służbie cesarza i króla • Generałowie i admirałowie narodowości polskiej w siłach zbrojnych Austro-Węgier w latach 1868-1918'', Księgarnia Akademicka, Kraków 2001, s. 218-219, ISBN 83-7188-235-1 
Rocznik Oficerski 1924'', Ministerstwo Spraw Wojskowych, Oddział V Sztabu Generalnego Wojska Polskiego, Warszawa 1924, s. 116
Antonio Schmidt-Brentano, Die k. k. bzw. k. u. k. Generalität 1816-1918'', Wiedeń 2007
Mieczysław Cieplewicz, Generałowie polscy w opinii J. Piłsudskiego, "Wojskowy Przegląd Historyczny", Warszawa 1966, nr 1 (37), s. 324












