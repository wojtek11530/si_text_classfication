Morris Marina, znany także jako Austin Marina, Leyland Marina (w Australii) oraz Morris 1700''' – samochód osobowy marki Morris, produkowany przez British Leyland w latach 1971–1980.

Historia
Morris Marina, pod roboczą nazwą ADO 28, powstał w celu uratowania koncernu British Leyland przed bankructwem. Ten następca modelu Minor został przygotowany do produkcji w czasie 18 miesięcy, a na uruchomienie jego produkcji przeznaczono 100 milionów dolarów, z czego większość tej kwoty zainwestowano w modernizację zakładów produkcyjnych w Cowley. Marina miała być wygodnym i tanim samochodem klasy średniej. Zrezygnowano w niej z poprzednich rozwiązań stosowanych w samochodach Morris, między innymi z przedniego napędu i zawieszenia hydraulicznego. Zastosowane zostały konwencjonalne rozwiązania, jak silnik umieszczony wzdłużnie z przodu napędzający tylną oś. Początkowo w ofercie znajdowały się silniki o pojemności 1,3 i 1,8 l. Produkcję rozpoczęto w kwietniu 1971 roku. Mimo niepochlebnych opinii prasy motoryzacyjnej (która zarzucała Marinie hałas, niewygodę, brzydki wygląd oraz złe prowadzenie z tendencją do podsterowności) samochód cieszył się popularnością, a stutysięczny egzemplarz zjechał z taśmy montażowej już w marcu 1972 roku. W 1973 roku Morris Marina był drugim najlepiej sprzedającym się samochodem w Wielkiej Brytanii, po Fordzie Cortina. Dwa lata później wprowadzono do samochodu nieznaczne modyfikacje, takie jak nowa osłona chłodnicy, deska rozdzielcza, fotele, modyfikacje zawieszenia i zwiększona izolacja akustyczna. W 1977 roku wprowadzono silnik Diesla, a rok później serię O, tj. silnik o pojemności 1,7 l. Produkcję zakończono w 1980 roku.

Eksport
Samochód był eksportowany do Stanów Zjednoczonych, Kanady i RPA pod nazwą Austin Marina. Jako Morris 1700 był sprzedawany w Nowej Zelandii, a pod nazwą Leyland Marina – w Australii. Wyłącznie w Australii sprzedawano pojazd z silnikami 1,5 l oraz 1,75 l, a tylko w Australii i RPA – z jednostką 2,6 l. Samochód był ponadto montowany w Australii i RPA.

Dane techniczne




Bibliografia
Linki zewnętrzne
