Kazimierz Burzyński (ur. 11 stycznia 1897 w Chełmcach, zm. 25 kwietnia 1944 w Montrealu) – polski pilot cywilny i wojskowy.
 
Życiorys
Chodził do szkoły powszechnej w Galicji, szkołę średnią ukończył w Chyrowie. Od 1917 roku służył w niemieckim lotnictwie wojskowym (ukończył szkołę pilotów w Toruniu), następnie w polskim – na frontach ukraińskim i bolszewickim. Od 1923 roku pracował jako pilot komunikacyjny, początkowo w Polskiej Linii Lotniczej „Aerolloyd” SA, w 1925 roku przemianowanej na „Aerolot”, a od 1928 roku, po połączeniu z „Aero”, w Polskich Liniach Lotniczych LOT. W roku 1936 jako pierwszy Polak osiągnął 1 milion przelecianych kilometrów. Do wybuchu II wojny światowej wylatał łącznie około 1,4 mln kilometrów. Przed 1939 rokiem był szefem personelu latającego PLL „Lot”.

We wrześniu 1939 roku uczestniczył w ewakuacji polskiego lotnictwa cywilnego. Dostał się do Wielkiej Brytanii. Służył jako pilot transportowy. Od 1941 roku latał w Royal Air Force (Atlantic Ferry Organisation – ATFERRO) przez Atlantyk z Kanady do Anglii, w 1944 roku w stopniu majora (a w lotnictwie brytyjskim – Flight Lieutnant). W czasie wojny przekroczył 2. milion przelatanych kilometrów.

Zginął 25 kwietnia 1944 w katastrofie lotniczej w Kanadzie. Pilotowany przez niego samolot B-24 Liberator rozbił się na terenie miasta Montreal, 6 minut po starcie, niszcząc 6 domów mieszkalnych. Zginęli wszyscy członkowie załogi oraz 10 mieszkańców.

Awanse
podporucznik – 1923
porucznik – 
kapitan – 
major – 1944.

Odznaczenia
Krzyż Srebrny Orderu Virtuti Militari (#2175)
Krzyż Kawalerski Orderu Odrodzenia Polski
Krzyż Walecznych (z okuciami)
Srebrny Krzyż Zasługi
Medal Pamiątkowy za Wojnę 1918-1921
Złoty Krzyż Zasługi z Mieczami.



Bibliografia
Linki zewnętrzne
