Bolesław Jałowy (ur. 11 września 1906 w Przemyślu, zamordowany 1 października 1943 we Lwowie) – polski histolog, dermatolog.

Urodził się w Przemyślu jako syn Piotra i Franciszki z domu Wolik, w rodzinie rzemieślniczej. Absolwent IX Gimnazjum im. Jana Kochanowskiego we Lwowie (1925). Od 1925 do 1931 studiował medycynę na Uniwersytecie Jana Kazimierza. Następnie demonstrator i asystent prof. Władysława Szymonowicza. W 1931 obronił doktorat. W 1935 – jako stypendysta Fundacji Kultury Narodowej studiował w Utrechcie i Amsterdamie. W 1936 habilitował się na UJK, rok później został kierownikiem Zakładu Histologii i Embriologii UJK. Od 1939 był profesorem nadzwyczajnym UJK.

W czasie okupacji sowieckiej Lwowa (1939-1941) był dziekanem Wydziału Lekarskiego w Lwowskim Państwowym Instytucie Medycznym, wydzielonym z Uniwersytetu jako odrębna uczelnia. Podczas okupacji niemieckiej pracował w medycznych kursach zawodowych, był też karmicielem wszy w Instytucie Badań nad Tyfusem Plamistym i Wirusami profesora Rudolfa Weigla. 11 października 1942 aresztowany przez Gestapo jako zakładnik, przez trzy tygodnie więziony przy w areszcie przy ul. Łąckiego.

1 października 1943 został zastrzelony na ulicy przez działacza ukraińskiego podziemia w odwecie za zastrzelenie przez Kedyw ukraińskiego profesora Andrija Łastoweckiego.

Pochowany na Cmentarzu Łyczakowskim.

Należał do Polskiej Korporacji Akademickiej Aquitania, której był prezesem w roku akademickim 1929/30.

Bibliografia
Jan Draus: Uniwersytet Jana Kazimierza we Lwowie 1918-1946. Portret kresowej uczelni. Kraków 2007













