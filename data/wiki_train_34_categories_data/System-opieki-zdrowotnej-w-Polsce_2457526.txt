Paweł Eugeniusz Buszman (ur. 23 stycznia 1961 w Rudzie Śląskiej) – profesor doktor habilitowany nauk medycznych, polski kardiolog, konsultant medyczny w Śląskim Centrum Chorób Serca w Zabrzu, profesor Śląskiego Uniwersytetu Medycznego w Katowicach.

Wykształcenie i kariera zawodowa
Paweł Buszman jest absolwentem Śląskiego Uniwersytetu Medycznego w Katowicach, który ukończył z wyróżnieniem w 1985 r. Posiada specjalizacje w zakresie kardiologii i chorób wewnętrznych. Dyplom doktora nauk medycznych otrzymał z wyróżnieniem w 1991 roku, doktorem habilitowanym nauk medycznych ŚUM został w roku 2002. W 2009 r. otrzymał tytuł profesora, nadany przez Prezydenta RP. Pierwsze kroki medyczne stawiał w Wojewódzkim Ośrodku Kardiologii w Zabrzu, kierowanym wówczas przez prof. Stanisława Pasyka i prof. Zbigniewa Religę. Swoje umiejętności zawodowe doskonalił w wiodących ośrodkach kardiologii w Polsce (Zabrze, Warszawa) oraz w czasie licznych pobytów w renomowanych klinikach Europy i USA (np.: Herzzentrum, Bad Krozingen, Niemcy; Royal Brompton Hospital – Londyn, Wielka Brytania; University of Texas Health and Science Center San Antonio – Texas, USA; Deborah Heart and Lung Center – Browns Mills, USA).

Osiągnięcia medyczne
Paweł Buszman wprowadził metodę złożonej angioplastyki naczyń wieńcowych, z użyciem stentu wieńcowego i rotablacji u chorych z wielonaczyniową chorobą wieńcową oraz u chorych ze znacznym pozawałowym uszkodzeniem lewej komory serca. Jest pionierem w inwazyjnym leczeniu choroby wieńcowej u pacjentów ze zwężeniem pnia lewej tętnicy wieńcowej przy użyciu stentów (program LE MANS). Zajmuje się inwazyjnym leczeniem obwodowych zwężeń w naczyniach krwionośnych – w szczególności stentowania tętnic szyjnych (wykonał taki pierwszy zabieg w Polsce), tętnic nerkowych oraz udrażniania tętnic kończyn dolnych przy użyciu aterektomii (wraz z prof. dr hab. n. med. S. Kieszem wykonał pierwsze w Polsce zabiegi przy użyciu aterektomu Silver Hawk i Night Hawk). Buszman jest współtwórcą pierwszego programu interwencyjnego leczenia zawału serca w Polsce, opracował i wdrożył metody przezskórnej rewaskularyzacji u chorych z pozawałowym uszkodzeniami mięśnia sercowego (program ReHeaT), stentowania tętnic szyjnych (program CAPTAS) oraz metod miejscowego podawania leku do ściany tętnicy. Wdrożył także modele doświadczalne do oceny uszkodzenia poreperfuzyjnego mięśnia sercowego oraz restenozy tętnic wieńcowych w pracowni doświadczalnej Polsko-Amerykańskich Klinik Serca w Kostkowicach.

Publikacje
Prof. Paweł Buszman jest autorem ponad stu publikacji, które dotychczas były cytowane ponad dziewięćset razy (na dzień 20.10.2011). Publikacje te ukazywały się w recenzowanych czasopismach medycznych, takich jak m.in.: „Journal of the American College of Cardiology”, „Circulation”, „The Lancett”, „The New England Journal of Medicine”.

Badania naukowe
Paweł Buszman był lub jest koordynatorem i głównym badaczem wielu międzynarodowych, wieloośrodkowych badań naukowych (m.in.: POLONIA, LE MANS, FREEDOM, SYNTAX, LEADERS, RESOLUTE, SoS, OAT, PLATO, IBIS II,, SOLID TIMI52, TRITON-TIMI 38). Gości ze swoimi wykładami na zjazdach naukowych w Polsce i zagranicą (jest członkiem gremium wykładowców kongresów TCT, TCTAP, NFIC), sam bierze również udział w organizacji kongresów i konferencji kardiologicznych, a także warsztatów kardiologii interwencyjnej.

Działalność biznesowa
Paweł Buszman jest współzałożycielem, przewodniczącym Rady Nadzorczej, konsultantem ds. kardiologii inwazyjnej i dyrektorem medycznym Polsko-Amerykańskich Klinik Serca spółka z o.o. (obecnie S.A.). Jest także prezesem Zarządu AHP Management Sp. z o.o. i przewodniczącym Rady Nadzorczej Szpitale Polskie S.A.

Członkostwa towarzystw naukowych
Jest członkiem Polskiego Towarzystwa Kardiologicznego, Europejskiego Towarzystwa Kardiologicznego (FESC), American College of Cardiology (FACC), The Society of Cardiac Angiography and Interventions (FSCAI). Członek Zarządu Głównego Polskiego Towarzystwa Kardiologicznego (1995-2004) oraz sekretarz ZG PTK w latach 1995-1998. Jest współzałożycielem Sekcji Kardiologii Inwazyjnej PTK (obecnie AISN) oraz Stowarzyszenia Zawodowego Kardiologów Interwencyjnych.

Odznaczenia i nagrody
W roku 1984 otrzymał stypendium i Nagrodę Studencką Ministra Zdrowia Polski. Jest także stypendystą szkoleniowym Europejskiego Towarzystwa Kardiologicznego (ESC Clinical Fellowship 1995). Jest podwójnym laureatem nagrody naukowej Polskiego Towarzystwa Kardiologicznego (w latach 1995 i 2009 – za cykl prac dotyczących interwencji wieńcowych w pniu lewej tętnicy wieńcowej), a w roku 1998 medal Ministra Zdrowia Polski za osiągnięcia w medycynie.

Życie prywatne
Żonaty z dr n. med. Zofią Buszman (specjalista pediatra, pulmonolog, alergolog), ma dwoje dzieci: córkę Zuzannę i syna Piotra, który także został lekarzem.



Bibliografia
http://klinikiserca.pl/buszman_pawel.pdf, 31.10.2011
G. Brzezińska-Rajszys, M. Dąbrowski, W. Rużyłło, A. Witkowski, Kardiologia Interwencyjna, PZWL, Warszawa 2009.
J Am Coll Cardiol. 2009 Oct 13;54(16):1512-4. Epub 2009 Aug 21. Left main percutaneous coronary intervention crossing the threshold: time for a guidelines revision! Moses JW, Leon MB, Stone GW.
Highlights of the Year in JACC 2009. DeMaria AN, Bax JJ, Ben-Yehuda O, Feld GK, Greenberg BH, Hall J, Hlatky M, Lew WY, Lima JA, Maisel AS, Narayan SM, Nissen S, Sahn DJ, Tsimikas S.
J Am Coll Cardiol. 2010 Jan 26;55(4):380-407.
W. Banasiak, XIV Międzynarodowy Kongres Polskiego Towarzystwa Kardiologicznego – spojrzenie Prezesa, „Kardiologia Polska”, za: www.ptkardio.pl/pobierz/5b6a9ba81bbc71cd4b3ac4cf5c361b7f/, 31.10.2011.
Damian Hegenbarth, Jakość jest szczególnie ważna, rozmowa z prof. P. Buszmanem, „Ogólnopolski Przegląd Medyczny” 12/2010, s. 12-15.
M. Jarzębski, Młodzi, zdolni, nowocześni, „Ogólnopolski Przegląd Medyczny” 8/2005, s. 12-14.
M. Marklowska, A. Pusztułka, Gość spotkania: docent Paweł Buszman, „Dziennik Zachodni” 4.07.2005.
J. Watoła, Niecodzienna transmisja operacji śląskich kardiologów, „Gazeta Wyborcza”, 29.09.2004.
Jakość jest szczególnie ważna. Rozmowa z prof. P. Buszmanem, „Ogólnopolski Przegląd Medyczny” 12/2010.






