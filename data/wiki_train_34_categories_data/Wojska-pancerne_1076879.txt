'''1 Pułk Czołgów (franc. ''1e Régiment de Chars Blindé Polonais) - oddział broni pancernych Armii Polskiej we Francji i Wojska Polskiego II RP.

Formowanie
Pułk  sformowany został  wiosną 1919 roku w składzie Armii Polskiej we Francji z inicjatywy gen. Józefa Hallera i Komitetu Narodowego Polskiego w Paryżu. Sprzęt oraz obsadę większości stanowisk oficerskich i fachowych przejęto z francuskiego 505 Pułku Czołgów. Pułk był pierwszą polską jednostką wojskową uzbrojoną w czołgi, która zapoczątkowała istnienie broni pancernej w wojskach II RP.

Rozkaz wydany 15 marca 1919 roku nakazywał formowanie pułku w składzie 5 kompanii. Ich liczba odpowiada ilości Dywizji Strzelców w Armii gen. Hallera. Miejscem formowania było Martigny les Bains w Wogezach.

Skład organizacyjny


Wydany 14 kwietnia 1919 rozkaz organizacyjny określał skład pułku.

dowództwo pułku
dowództwo 1 batalionu 
1 kompania czołgów
drużyna dowódcy
trzy plutony czołgów po 5 wozów ''(3 z działkami 37 mm i 2 z km)''
pluton eszelonowy ''(9 wozów, czołg dowódcy kompanii, czołgi zapasowe i czołgi zaopatrzeniowe)'' 
Razem w kompanii  24 czołgi typu Renault FT 17
2 kompania czołgów
dowództwo 3  batalionu  
3 kompania czołgów
6 kompania czołgów
7 kompania czołgów
sekcja reperacyjno-transportowa (samochody-warsztaty, samochody ciężarowe i ciągniki) 
Ogółem w pułku:
45 oficerów, 112 podoficerów i 684 szeregowców
120 czołgów typu Renault FT 17
41 samochodów
7 ciągników
10 motocykli
Pod koniec czerwca Polacy stanowili już 24% kadry oficerskiej, 48% kadry podoficerskiej i 57% szeregowców pułku.

Przegrupowanie
W czerwcu 1919 roku przybył do Polski. Ostatni transport kolejowy opuścił Martigny les Bains 16 czerwca. Punktem docelowym była Łódź, wyznaczona na miejsce postoju pułku. Tu kontynuowano szkolenie oraz uzupełniano stany osobowe ochotnikami z różnych jednostek. Na wyposażeniu posiadał wtedy  120 czołgów Renault FT 17 w tym 72 wyposażone w armaty i 48 w karabiny maszynowe.

Działania zbrojne

Pierwszym pododdziałem pułku, który wziął udział w walkach była 2 kompania czołgów kpt. J.Dufoura. 19 sierpnia 1919, wraz z plutonem reperacyjno-transportowym, oddana została do dyspozycji gen.  Szeptyckiego, dowódcy Frontu Litewsko-Białoruskiego. Swój chrzest bojowy  przeszła pod Bobrujskiem atakując  pozycje bronione przez żołnierzy Armii Czerwonej. Pomimo niesprzyjającego terenu i umocnień przeciwnika, kompania doskonale wywiązała się ze swego zadania. Wspierana przez nią 2 Dywizja Piechoty Wielkopolskiej zdobyła miasto.

27 i 28 września 1919 kompania brała udział w bitwie pod Dyneburgiem wspierając działania 5 pułku piechoty Legionów i istotnie przyczyniając się do sukcesu polskich oddziałów. W bojach tych kompania straciła 2 czołgi.

Generalnie w   wojnie polsko-bolszewickiej  batalion użyty był pojedynczymi  kompaniami, a nawet plutonami. W chwili zakończenia wojny dysponował 114 wozami bojowymi. 

W październiku 1921 roku jego kombinowana kompania czołgów uczestniczyła w zajmowaniu tej części Górnego Śląska, jaka przypadła Polsce w wyniku plebiscytu i powstań śląskich.

Okres pokojowy

Wraz z wyjazdem 2 kompanii na front ''(sierpień 1919)'', pułk przystąpił do reorganizacji związanej ze zbliżającym się odejściem ochotników francuskich służących  w pułku. Pełnie przejęcie dowodzenia nastąpiło po 15 listopada 1919 roku. Po tym dniu w pułku pozostało jedynie kilku oficerów i podoficerów francuskich w charakterze doradców i instruktorów.
9 października 1919 roku dowództwo 1 batalionu i 1 kompanię czołgów przegrupowano do Wilna jako do miejsca stałego postoju. W końcu października dołączyła do nich powracająca z frontu 2 kompania czołgów.

Po wojnie polsko-bolszewickiej
Po zawieszeniu broni 1 batalion pozostawał pierwotnie  we Lwowie. Jednak wobec braku odpowiednich warunków lokalowych, z początkiem 1921 roku przeniesiony został do Warszawy na  Cytadelę, a następnie do kompleksu budynków przy ul. Konwiktorskiej. 

2 batalion z Białegostoku, przez Kraków, trafił do Żurawicy.

3 batalion z początkiem stycznia 1921 przeniesiono do Biedruska, a  jesienią  do Poznania. 

W Łodzi pozostało dowództwo pułku, kompania zapasowa i warsztaty pułkowe.

11 sierpnia 1921 roku zlikwidowano dowództwo pułku, a bataliony usamodzielniono. Warsztaty pułkowe i kompanię zapasową podzielono między trzy bataliony.
 
16 lutego 1922 roku  MSWojsk. nakazało odtworzenie 1 Pułku Czołgów w Żurawicy.

Do garnizonu przybył 1 batalion i Centralna Szkoła Czołgów. W styczniu 1923 roku przybył też 3 batalion.


W nowej organizacji pułk składał się z:
dowództwa pułku
drużyny dowódcy
trzech batalionów czołgów — ''(po dwie kompanie)''
kadry batalionu zapasowego 
warsztatów pułkowych
Wiosną 1925 roku bataliony otrzymały trzecie kompanie i plutony łączności.

W październiku 1930 roku pułk przeniesiono do Poznania. 
Na podstawie rozkazu MSWojsk. z 8 lipca 1931 roku 1 Pułk Czołgów z Poznania przemianowano na '''1 Pułk Pancerny.''' 
Jego 2 batalion stacjonujący w Żurawicy  połączony z 2 Dywizjonem Samochodów Pancernych dał początek 2 Pułkowi Pancernemu. W miesiąc później powołano 3 Pułk Pancerny w Modlinie.

Od grudnia 1933 roku pułk po dołączeniu 7 Dywizjonu Samochodowego, przemianowano na 1 Batalion Czołgów i Samochodów Pancernych, a 26 lutego 1935 roku na 1 Batalion Pancerny. 


Kadra pułku

Dowódcy:
mjr Jules Maré (21 III 1918 - 15 X 1919)
ppłk Adolf Engel (do 26 XI 1919)
mjr Bogumił Skibniewski (do 14 VIII 1920)
ppłk Wilhelm Orlik-Rückemann (16 VIII 1920 - 11 VIII 1921 i 1923 - 1926)
ppłk dypl. Mieczysław Rawicz-Mysłowski (1927 - 15 VII 1930)
ppłk Eugeniusz Wyrwiński (15 VII 1930 - XII 1934)
ppłk Rudolf Kostecki (1935 - 1939)

Oficerowie:
mjr SG Włodzimierz Bochenek (zastępca dowódcy pułku IX 1925 - I 1926)
mjr dypl. Jerzy Levittoux
kpt. piech. Stanisław Szostak (1925-1931)
por. piech. Brunon Błędzki 
por. Leon Jankowski
por. piech. Aleksander Stefanowicz



Bibliografia
Piwoszczuk Michał, Zarys historii wojennej 1 Pułku Czołgów. Warszawa 1935
