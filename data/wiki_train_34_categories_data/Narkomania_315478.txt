


Kawa arabska (Coffea arabica L.) – gatunek roślin z rodziny marzanowatych, zwany też kawowym drzewem lub kawowym krzewem. Pochodzi z Abisynii, Mozambiku i obszaru Wielkich Jezior afrykańskich.

Morfologia
Pokrój: Krzew dorastający do wysokości 5 m.
Liście: Ulistnienie nakrzyżległe, liście skórzaste, zimozielone, lancetowate, o długości 7-10 cm.
Kwiaty: Nieduże, pachnące. Mają białą zrosłopłatkową koronę z 5 ząbkami.
Owoc: Ciemnoczerwony, mięsisty pestkowiec zawierający dwa spłaszczone z jednej strony nasiona.

Zastosowanie
Roślina uprawna: Dostarcza ok. 80-90% światowej produkcji kawy. Najczęściej uprawiana (na plantacjach) w strefie międzyzwrotnikowej Afryki, Ameryki Pd., na Cejlonie, Jawie i Sumatrze. Kwitnie i owocuje prawie przez cały rok. Zewnętrzne części owocu usuwa się poprzez poddanie owoców fermentacji, a następnie wypłukanie nadgniłej, miękkiej owocni. Wysuszone pestki mają barwę szarozieloną i w tej postaci są wysyłane do krajów przeznaczenia. Palenia ziarna kawowego dokonuje się bezpośrednio przed sprzedażą. Podczas prażenia powstają w nasionach substancje nadające im charakterystyczny smak. Zawartość kofeiny w prażonych ziarnach wynosi ok. 1,5%.
Ze względy na swoje błyszczące liście, białe i wonne kwiaty oraz barwne owoce bywa uprawiana w doniczkach jako roślina ozdobna.

Zmienność
Występuje w wielu odmianach:
Coffea arabica L. var. arabica
Coffea arabica L. var. goiaba Taschdjian
Coffea arabica L. var. laurina P. J. S. Cramer
Coffea arabica L. var. maragogipe A. Fern. ex A. Froehner
Coffea arabica L. var. mirta P. J. S. Cramer
Coffea arabica L. var. mokka P. J. S. Cramer – kawa mokka
Coffea arabica L. var. polysperma P. J. S. Cramer

Uprawa
Jako roślina pokojowa jest łatwa w uprawie. Wymaga stanowiska jasnego, bez bezpośredniego promieniowania słonecznego (brązowienie liści). Strefy mrozoodporności 10-12. Roślina wymaga umiarkowanego podlewania, po dokładnym przeschnięciu powierzchni ziemi. Rozmnaża się za pomocą nasion lub z sadzonek.

Największe zbiory kawy na świecie w 1993 roku:




Linki zewnętrzne

