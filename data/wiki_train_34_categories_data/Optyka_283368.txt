


Lustro weneckie – odmiana lustra, która odbija część światła, a część przepuszcza (pomijając światło pochłonięte).

Jest to szyba pokryta cienką warstwą metalu.
Zazwyczaj umieszczone jest pomiędzy dwoma pomieszczeniami – jedno z nich jest przyciemnione, a drugie jasno oświetlone. Osoby znajdujące się w jasno oświetlonym pomieszczeniu widzą własne odbicie. Światło z pokoju ciemnego również przechodzi do pokoju jasnego, ale oko ludzkie widząc znacznie jaśniejsze odbicie z jasnego pokoju nie dostrzega tego światła. Natomiast w ciemnym pomieszczeniu światło przechodzące przez lustro ma znacznie większe natężenie niż odbite od lustra, więc osoby znajdujące się w nim mogą swobodnie obserwować jaśniejsze pomieszczenie jak przez szybę.

Podobny efekt widać także w zwykłych szybach okiennych: w słoneczny dzień patrząc na nie z zewnątrz widać tylko odbicie, a trudno dostrzec wnętrze budynku; w nocy kiedy mieszkańcy zapalą światła, sytuacja się odwraca.

W lustrze weneckim odbija się znaczna część światła, dzięki czemu odbicie wygląda tak jak w zwykłym lustrze.

Nie można zbudować lustra, które da taki efekt między równo oświetlonymi pomieszczeniami, bo przeczyłoby to drugiej zasadzie termodynamiki, ponieważ lustro takie umożliwiałoby transport ciepła z obszaru chłodniejszego do cieplejszego.

Dla wzmocnienia efektu lustra weneckiego używa się czasem szyb przyciemnianych. W takim wykonaniu warstwa odbijająca znajduje się po stronie pokoju jasnego. Światło biegnące z pokoju ciemnego jest dodatkowo tłumione przez tę szybę, więc jest jeszcze mniej widoczne z pokoju jasnego.

Najbardziej znanym użyciem lustra weneckiego są okazania świadkom osób podejrzanych.

Zobacz też
szkło weneckie




