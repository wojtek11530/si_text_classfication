








Collegium Medicum im. Ludwika Rydygiera w Bydgoszczy Uniwersytetu Mikołaja Kopernika w Toruniu (do 24 listopada 2004 r. Akademia Medyczna w Bydgoszczy) – część bydgoska Uniwersytetu Mikołaja Kopernika ukierunkowana na kształcenie studentów w naukach medycznych, zlokalizowana w Bydgoszczy. Według rankingu Wprost z 2012 roku zajmuje 3. miejsce wśród uczelni medycznych w Polsce. Według ogólnoświatowego rankingu szkół wyższych Webometrics Ranking of World Universities ze stycznia 2013, opracowanego przez hiszpański instytut Consejo Superior de Investigaciones Científicas uczelnia zajmuje 11. miejsce w Polsce wśród uniwersytetów medycznych, a na świecie 5079. pośród wszystkich typów uczelni.

Charakterystyka
Collegium Medicum UMK to wyodrębniona część Uniwersytetu Mikołaja Kopernika, zlokalizowana w Bydgoszczy, posiadająca trzy wydziały, kształcąca na jedenastu kierunkach i kilku specjalnościach ramach tych kierunków. Bazą uczelni oprócz licznych budynków dydaktycznych i administracyjnych są dwa Szpitale Uniwersyteckie w Bydgoszczy: nr 1 im. dr. Antoniego Jurasza oraz nr 2 im. dr. Jana Biziela. Ponadto jednostki organizacyjne uczelni działają też w innych placówkach w Bydgoszczy: Centrum Onkologii im. prof. F. Łukaszczyka, Hospicjum im. ks. Jerzego Popiełuszki, Kujawsko-Pomorskim Centrum Pulmonologii, Wojewódzkim Szpitalu Obserwacyjno-Zakaźnym oraz w placówkach w Toruniu: Wojewódzkim Szpitalu Zespolonym im. L. Rydygiera i Wojewódzkim Szpitalu Dziecięcym. Dodatkowo uczelnia prowadzi działalność dydaktyczną w 10 Wojskowym Szpitalu Klinicznym z Polikliniką w Bydgoszczy. Uczelnia posiada dwa domy akademickie: w centrum miasta przy ul. Jagiellońskiej 13 oraz w dzielnicy Fordon przy ul. Bartłomieja z Bydgoszczy.

Proces dydaktyczny realizowany jest na studiach licencjackich (I stopnia), magisterskich (II stopnia) oraz doktoranckich (III stopnia - Wydział Lekarski, Wydział Nauk o Zdrowiu). Prowadzi się również studia podyplomowe. W 2010 roku na Collegium Medicum UMK studiowało 5,26 tys. studentów, z tego na studiach stacjonarnych 3,78 tys. W 2004 roku na uczelni pracowało 495 nauczycieli akademickich, w tym 85 profesorów, 148 adiunktów i 181 asystentów. Pracownicy zatrudnieni w Collegium Medicum w Bydgoszczy stanowią liczbowo 30% potencjału całego Uniwersytetu Mikołaja Kopernika, zaś studenci – 17%. Obok działalności dydaktyczno-wychowawczej i naukowo-badawczej, uczelnia prowadzi wysoko specjalistyczną działalność leczniczą dla całego regionu kujawsko-pomorskiego.

W 2010 wydziały uczelni posiadały pięć uprawnień nadawania stopnia naukowego doktora (medycyna, biologia medyczna, pielęgniarstwo, zdrowie publiczne, fizjoterapia) oraz dwa uprawnienia do nadawania stopnia doktora habilitowanego (medycyna, biologia medyczna). 

Collegium Medicum bierze udział w wielu międzynarodowych programach naukowych i dydaktycznych; jest także organizatorem krajowych i międzynarodowych konferencji naukowych. Pracownicy Collegium Medicum utrzymują kontakty naukowe z ośrodkami w Niemczech (Wuppertal, Berlin, Kilonia), Szwajcarii (Aarau), Holandii (Amsterdam), Francji (Paryż), Szwecji (Lund), Norwegii (Sandvik), Belgii (Antwerpia, Liège) i USA (Houston).

Collegium Medicum prowadzi również inicjatywy ukierunkowane na lokalną społeczność, czego przykładem jest m.in. Festiwal Nauki "Medicalia" organizowany corocznie w listopadzie w Bydgoszczy. 

W roku 1991 uczelnia została wpisana do rejestru członków Światowej Organizacji Zdrowia (WHO).

Historia
Zakład Doskonalenia Lekarzy
Rodowód Akademii Medycznej w Bydgoszczy – obecnego Collegium Medicum UMK sięga roku 1951, kiedy powołano w Bydgoszczy pierwszy w Polsce Zakład Doskonalenia Lekarzy dla potrzeb całego kraju, mieszczący się w Szpitalu im. dr. Antoniego Jurasza. Gdy w 1953 r. utworzono w Warszawie Instytut Doskonalenia i Specjalizacji Kadr Lekarskich - w Bydgoszczy powołano dziewięć jego zakładów klinicznych i diagnostycznych, zlokalizowanych w bydgoskich szpitalach wojewódzkich. W latach 1953-1957 bydgoskim oddziałem Instytutu kierował prof. Jan Szymański, a od 1957 prof. Jan Małecki.

W 1959 roku Instytut przekształcono w Studium Doskonalenia Lekarzy i włączono do Akademii Medycznej w Warszawie. W Bydgoszczy powołano wówczas II Klinikę Otolaryngologii, a prowadzenie kształcenia podyplomowego lekarzy w pozostałych dyscyplinach medycznych powierzono ordynatorom oddziałów szpitali. W roku 1960 na sesji Wojewódzkiej Rady Narodowej w Bydgoszczy z udziałem przedstawicieli UMK i ministra szkolnictwa wyższego podjęto uchwałę, aby w oparciu o istniejący Oddział Studium Doskonalenia Lekarzy utworzyć w Bydgoszczy Akademię Medyczną. W 1962 uchwałą WRN dla przyszłej uczelni przeznaczono budynki przy ul. Chodkiewicza (obecną siedzibę UKW) oraz niektóre budynki będące wówczas w gestii Wyższej Szkoły Inżynierskiej i Instytutów Rolniczych. W latach 60. nie doszło jednak do powstania uczelni, wobec przeszkody, jaką była zbyt mała liczba samodzielnych pracowników naukowych. Stało się to bodźcem dla środowiska i do 1970 pięciu bydgoskich lekarzy i jeden farmaceuta uzyskało stopnie doktora habilitowanego, a przeszło dwudziestu doktora medycyny. W ten sposób powstała kadra, mogąca stać się zalążkiem uczelni medycznej.

Zespół Nauczania Klinicznego
W 1971 roku utworzono w Bydgoszczy Zespół Nauczania Klinicznego Wydziału Lekarskiego Akademii Medycznej w Gdańsku, szkoląc rotacyjnie studentów V roku. Równocześnie w 1972 zorganizowano Studium Farmaceutyczne Centrum Medycznego Kształcenia Podyplomowego w Warszawie, które prowadziło szkolenie farmaceutów z całego kraju. Jego pierwszym kierownikiem został doc. Jan Kubalski. W roku 1974 wprowadzono studia stacjonarne dla V roku oraz wybudowano Dom Nauki, w którym zlokalizowano dom studencki oraz mieszkania dla nauczycieli akademickich.

1 września 1975 roku powołano Filię Akademii Medycznej w Gdańsku z siedzibą w Bydgoszczy z zamiejscowym Oddziałem Wydziału Lekarskiego, rozszerzając proces dydaktyczny również na IV rok. Kierownikiem Filii i Oddziału został doc. dr hab. Jan Domaniewski. Utworzono 19 klinik i zakładów. W 1977 r. oddano do użytku budynek dla Zakładu Patomorfologii i Medycyny Sądowej. W roku 1979 w Bydgoszczy powołano Zamiejscowy II Wydział Lekarski Akademii Medycznej w Gdańsku, którego dziekanem został prof. dr hab. Jan Domaniewski. W Ministerstwie Zdrowia zapadła decyzja o wprowadzeniu pod patronatem i przy pomocy finansowej Światowej Organizacji Zdrowia eksperymentalnego, zintegrowanego od pierwszego roku studiów, nauczania medycyny w Bydgoszczy na wzór holenderski. Władze wojewódzkie w 1980 podjęły decyzję o przekazaniu uczelni budynku, w którym miało zostać zlokalizowanych sześć zakładów teoretycznych. Rekrutacja docentów na kierowników tych zakładów w 1981 nie doszła jednak do skutku z uwagi na wydarzenia społeczno-polityczne. W latach 1982-1983 przystąpiono do energicznych działań na rzecz powołania samodzielnej uczelni.

Akademia Medyczna w Bydgoszczy
W 1984 roku na bazie Zamiejscowego Wydziału Lekarskiego gdańskiej AM utworzono w Bydgoszczy Akademię Medyczną (Dz. U. 36, poz. 191 z dnia 23 lipca 1984 r.) Pierwszym rektorem został prof. dr hab. Jan Domaniewski, a prorektorami mianowanymi zostali: prof. dr hab. Bogdan Romański, doc. dr hab. Zygmunt Mackiewicz i doc dr hab. Stanisław Betlejewski. Dziekanem Wydziału Lekarskiego została prof. dr hab. Anna Balcar-Boroń. Uroczysta inauguracja roku akademickiego 1984/1985 była jednocześnie pierwszą w kraju centralną inauguracją wszystkich akademii medycznych.

Również w roku 1984 decyzją ministra zdrowia powołano Wydział Farmacji, ponieważ Centrum Medyczne Kształcenia Podyplomowego w Warszawie, pomimo prowadzenia długich negocjacji, ostatecznie odmówiło przyłączenia do Akademii swego Studium Farmacji zlokalizowanego w Bydgoszczy. Na Wydziale Lekarskim było wówczas 15 klinik i 13 zakładów. Kadrę Akademii stanowiło 189 nauczycieli akademickich, w tym 6 profesorów i 12 docentów. W 1985 Akademia Medyczna przejęła Szpital Wojewódzki w Bydgoszczy (dziś im. dr. Biziela) przekształcając go w szpital kliniczny. W tym roku zakończono budowę zakładów teoretycznych prowadzących dydaktykę na pierwszych dwóch latach studiów oraz kontynuowano rozbudowę szpitala klinicznego im. dr. A. Jurasza. Pozyskano również dom akademicki dla studentów i mieszkania dla kadry.

W roku 1986 uczelnia uzyskała uprawnienia do nadawania stopnia doktora nauk medycznych w zakresie medycyny, a w 1987 r. w zakresie biologii medycznej oraz doktora habilitowanego nauk medycznych w zakresie medycyny i biologii medycznej. Miało to istotne znaczenie dla dalszego rozwoju kadr naukowych uczelni. W 1987 roku rozpoczął działalność Wydział Farmaceutyczny z kierunkiem analityka medyczna a rok później, zorganizowano przy uczelni Oddział Terenowy Centrum Medycznego Kształcenia Podyplomowego.

W roku 1989 Sejm nadał Akademii Medycznej w Bydgoszczy imię Ludwika Rydygiera. Uczelnia otrzymała również Szpital Kliniczny im. dr. Antoniego Jurasza, gdzie uruchomiono kolejne kliniki i zakłady; powołano również Katedrę i Klinikę Chirurgii w Toruniu. W 1990 AM pozyskała budynek przy ul. Jagiellońskiej (po byłym Komitecie Wojewódzkim PZPR), w którym zlokalizowano rektorat, dziekanaty Wydziałów: Lekarskiego i Farmaceutycznego, administrację uczelni oraz sale wykładowe, stołówkę i dodatkowy dom studencki. W 1992 r. zorganizowano w Szpitalu Uzdrowiskowym w Ciechocinku Katedrę i Klinikę Balneologii i Chorób Przemiany Materii oraz Zakład Balneotechniki.

W 1994 r. Akademia Medyczna w Bydgoszczy posiadała 445 nauczycieli akademickich, w tym: 48 profesorów, docentów i doktorów habilitowanych. Kształcono studentów na dwóch wydziałach z dwoma kierunkami. W 1996 r. przeniesiono Katedrę i Klinikę Psychiatrii do samodzielnego obiektu przy ul. Kurpińskiego oraz utworzono Międzyuczelniane Centrum Fizyki Medycznej. W 1998 r. rozpoczęto rekrutację na nowo powołanym Wydziale Pielęgniarskim. Oddano do użytku Zespół Poradni Przyklinicznych, nowy budynek Kliniki Rehabilitacji oraz nowoczesny obiekt dydaktyczno-diagnostyczny na terenie Szpitala Klinicznego. W 1999 roku na Wydziale Lekarskim uruchomiono studia doktoranckie, a we Włocławku utworzono zamiejscowy ośrodek dydaktyczny Wydziału Pielęgniarskiego. W 2000 Wydział Pielęgniarski przekształcono w Wydział Pielęgniarstwa i Nauk o Zdrowiu, wprowadzając nowy kierunek zdrowie publiczne z trzema specjalnościami: medycyna ratunkowa (pierwszy w kraju), dietetyka oraz organizacja i zarządzanie w ochronie zdrowia. Utworzono Międzyuczelniane Podyplomowe Studium Organizacji i Zarządzania w Ochronie Zdrowia wspólnie z Wyższą Szkołą Zarządzania i Finansów w Bydgoszczy.

Z kolei w 2001 roku na Wydziale Lekarskim wprowadzono biotechnologię (druga uczelnia w kraju), a biomedycynę informatyczną jako specjalność na kierunku analityka medyczna na Wydziale Farmaceutycznym. Baza dydaktyczna została powiększona o dwa kolejne, nowocześnie zaadaptowane budynki. Utworzono także wiele nowych klinik w Bydgoszczy i kolejną w Toruniu. W ocenie Ministerstwa Zdrowia AM w Bydgoszczy uzyskała w 2001 r. najwyższą ocenę dynamiki rozwoju ze wszystkich akademii medycznych w kraju. W roku 2002 na Wydziale Farmaceutycznym uruchomiono kierunek farmacja, zaś baza Szpitala Klinicznego znacząco się poszerzyła przez oddanie do użytku 10-piętrowego budynku łóżkowego. W roku 2004 zakończono adaptację kolejnego budynku przekazanego przez władze miasta dla jednostek naukowo-dydaktycznych.

Głównymi kierunkami badań naukowych prowadzonych na uczelni były: choroby nowotworowe, urazy i ich następstwa dla ustroju, choroby układu krążenia, choroby alergiczne, uzależnienia alkoholowe, nikotynowe i lekowe, ochrona zdrowia matki, dziecka i rodziny, biologia molekularna i genetyka. Oprócz tego prowadzonych było wiele unikatowych prac badawczych z zakresu medycyny i biologii medycznej.

W 2004 r. AM w Bydgoszczy posiadała 115 naukowo-dydaktycznych jednostek organizacyjnych, z tego 44 na Wydziale Lekarskim, 23 na Wydziale Farmaceutycznym, 42 na Wydziale Nauk o Zdrowiu oraz 6 międzywydziałowych i ogólnouczelnianych. Zatrudniano 551 nauczycieli akademickich, w tym 113 samodzielnych pracowników naukowo-dydaktycznych: 26 profesorów zwyczajnych, 65 profesorów nadzwyczajnych oraz 21 doktorów habilitowanych na stanowisku adiunkta. Stopień naukowy doktora posiadało 244 nauczycieli akademickich. Od 1998 r. siedmiu osobom nadano tytuł doktora honoris causa. Na uczelni w 2004 roku studiowało 3,72 tys. studentów, więcej niż na Uniwersytecie Medycznym w Łodzi i Akademiach Medycznych w: Szczecinie, Białymstoku i Gdańsku.

Collegium Medium UMK w Bydgoszczy
14 października 2003 roku Senat Akademii Medycznej w Bydgoszczy przyjął uchwałę o połączeniu uczelni z Uniwersytetem Mikołaja Kopernika w Toruniu, zaś senat UMK na posiedzeniu 28 października 2003 roku potwierdził wolę połączenia. Jednym z warunków fuzji uczelni było zachowanie odrębności AM jako Collegium Medicum z własnym patronem i siedzibą w Bydgoszczy. Z dniem 24 listopada 2004 po przyjęciu ustawy przez Sejm (8 października 2004), Senat i podpisie Prezydenta RP (Dz. U. nr 241 poz. 2414), Akademia Medyczna im. Ludwika Rydygiera w Bydgoszczy została włączona do Uniwersytetu Mikołaja Kopernika w Toruniu jako Collegium Medicum im. Ludwika Rydygiera w Bydgoszczy. Dotychczasowy rektor uczelni stał się prorektorem UMK ds. Collegium Medicum, a prorektorzy - pełnomocnikami rektora UMK. Trzy wydziały należące do bydgoskiego Collegium Medicum stanowią integralną część UMK, lecz jednocześnie zapewniono im autonomię, która wyraża się m.in. w: możliwości samodzielnego prowadzenia polityki kadrowej przez prorektor ds. CM w ramach wyodrębnionego budżetu.

W 2006 r. oddano do użytku nową siedzibę dla Wydziału Farmacji przy ul. Jurasza, zaś od 2009 rozpoczęto rozbudowę Szpitala Uniwersyteckiego nr 1 im. dr Jurasza. Zaadaptowano również obiekty przekazane przez miasto Bydgoszcz: m.in. budynki przy ul. Świętojańskiej i Sandomierskiej. W latach 2007-2011 wprowadzono trzy nowe kierunki studiów: dietetykę, położnictwo i ratownictwo medyczne. Na uczelni w 2005 roku studiowało 4,46 tys. studentów. Oprócz studentów z Polski kształcą się tu również studenci z licznych krajów Europy, Afryki i Azji, korzystając z zajęć w języku angielskim.

Osiągnięciem uczelni było uruchomienie pierwszego w północnej Polsce ośrodka przeszczepu szpiku kostnego w Katedrze i Klinice Pediatrii, Hematologii i Onkologii. Collegium Medicum uczestniczy także w pracach mających na celu utworzenie Regionalnego Centrum Telemedycyny mieszczącego się w Szpitalu Uniwersyteckim nr 1 w Bydgoszczy.

Władze
Prorektor ds. Collegium Medicum prof. dr hab. Jan Styczyński
Pełnomocnik Rektora ds. Kształcenia Podyplomowego prof. dr hab. Zbigniew Wolski
Pełnomocnik Rektora ds. Studiów Anglojęzycznych na Kierunku Lekarskim prof. dr hab. Arkadiusz Jawień

Struktura
Strukturę organizacyjną Collegium Medicum wyznaczają katedry i kliniki, katedry i zakłady oraz zakłady teoretyczne.
Wydział Lekarski (zał. 1984) - ul. Jagiellońska 13
Katedra i Klinika Alergologii, Immunologii Klinicznej i Chorób Wewnętrznych
Katedra i Klinika Chirurgii Dziecięcej
Katedra i Klinika Chirurgii Klatki Piersiowej i Nowotworów
Katedra i Klinika Chirurgii Ogólnej
Katedra i Klinika Chorób Oczu
Katedra i Klinika Chorób Płuc, Nowotworów i Gruźlicy
Katedra i Klinika Dermatologii, Chorób Przenoszonych Drogą Płciową i Immunodermatologii
Katedra i Klinika Kardiochirurgii
Katedra i Klinika Kardiologii i Chorób Wewnętrznych
Katedra i Klinika Neurochirurgii i Neurotraumatologii
Katedra i Klinika Neurologii
Katedra i Klinika Onkologii i Brachyterapii
Katedra i Klinika Ortopedii i Traumatologii Narządu Ruchu
Katedra i Klinika Pediatrii, Alergologii i Gastroenterologii
Katedra i Klinika Pediatrii, Hematologii i Onkologii
Katedra i Klinika Urologii Ogólnej, Onkologicznej i Dziecięcej
Katedra Anestezjologii i Intensywnej Terapii
Katedra Biologii Medycznej
Katedra Chirurgii Ogólnej, Gastroenterologicznej i Onkologicznej
Katedra Chirurgii Ogólnej, Naczyniowej i Endokrynologicznej
Katedra Chirurgii Plastycznej, Rekonstrukcynej i Estetycznej
Katedra Chorób Zakaźnych i Hepatologii
Katedra Endokrynologii i Diabetologii
Katedra Fizjologii
Katedra Lingwistyki Stosowanej
Katedra Medycyny Sądowej
Katedra Nefrologii, Nadciśnienia Tętniczego i Chorób Wewnętrznych
Katedra Otolaryngologii i Onkologii Laryngologicznej
Katedra Położnictwa, Chorób Kobiecych i Ginekologii Onkologicznej
Katedra Psychiatrii
Klinika Transplantologii i Chirurgii Ogólnej
Katedra i Zakład Anatomii Prawidłowej
Katedra i Zakład Andrologii Klinicznej
Katedra i Zakład Biochemii
Katedra i Zakład Chemii Ogólnej
Katedra i Zakład Farmakologii i Terapii
Katedra i Zakład Genetyki Klinicznej
Katedra i Zakład Genetyki Molekularnej Komórki
Katedra i Zakład Genoterapii
Katedra i Zakład Histologii i Embriologii
Katedra i Zakład Lekarza Rodzinnego
Katedra i Zakład Patomorfologii Klinicznej
Katedra i Zakład Radiologii i Diagnostyki Obrazowej
Zakład Ekologii i Ochrony Środowiska
Zakład Endoskopii Gastroenterologicznej
Zakład Endoskopii i Badań Czynnościowych Przewodu Pokarmowego Wieku Rozwojowego
Oddział Kliniczny Hematologii i Chorób Rozrostowych Układu Krwiotwórczego
Wydział Farmaceutyczny (zał. 1989) - ul. Jagiellońska 15
Katedra Biochemii Klinicznej
Katedra Biofizyki
Katedra Immunologii
Katedra Kosmetologii i Dermatologii Estetycznej
Katedra Patofizjologii
Katedra Podstaw Teoretycznych Nauk Biomedycznych i Informatyki Medycznej
Katedra Technologii Postaci Leku
Katedra i Zakład Biofarmacji
Katedra i Zakład Biologii i Botaniki Farmaceutycznej
Katedra i Zakład Bromatologii
Katedra i Zakład Chemii Fizycznej
Katedra i Zakład Chemii Leków
Katedra i Zakład Chemii Nieorganicznej i Analitycznej
Katedra i Zakład Chemii Organicznej
Katedra i Zakład Diagnostyki Laboratoryjnej
Katedra i Zakład Farmakodynamiki i Farmakologii Molekularnej
Katedra i Zakład Farmakognozji
Katedra i Zakład Mikrobiologii
Katedra i Zakład Patobiochemii i Chemii Klinicznej
Katedra i Zakład Propedeutyki Medycyny
Katedra i Zakład Technologii Chemicznej Środków Leczniczych
Katedra i Zakład Toksykologii
Zakład Genotoksykologii
Podyplomowe Studium Analityki Medycznej
Studium Kształcenia Podyplomowego
Wydział Nauk o Zdrowiu (zał. 1997) - ul. Jagiellońska 15
Katedra i Klinika Chirurgii Dziecięcej i Traumatologii
Katedra i Klinika Gastroenterologii, Chorób Naczyń i Chorób Wewnętrznych
Katedra i Klinika Geriatrii
Katedra i Klinika Ginekologii Onkologicznej i Pielęgniarstwa Ginekologicznego
Katedra i Klinika Rehabilitacji
Katedra Chirurgii Onkologicznej
Katedra Medycyny Ratunkowej i Katastrof
Katedra Neuropsychologii Klinicznej
Katedra Pielęgniarstwa i Położnictwa
Katedra Zdrowia Publicznego
II Katedra Kardiologii
Katedra i Zakład Akupunktury
Katedra i Zakład Antropologii
Katedra i Zakład Balneologii i Medycyny Fizykalnej
Katedra i Zakład Chemii Środków Spożywczych
Katedra i Zakład Fizjologii Wysiłku Fizycznego
Katedra i Zakład Higieny i Epidemiologii
Katedra i Zakład Kinezyterapii i Masażu Leczniczego
Katedra i Zakład Laseroterapii i Fizjoterapii
Katedra i Zakład Muzykoterapii
Katedra i Zakład Neurofizjologii Klinicznej
Katedra i Zakład Neurolingwistyki
Katedra i Zakład Opieki Paliatywnej
Katedra i Zakład Pedagogiki i Dydaktyki Pielęgniarskiej
Katedra i Zakład Pielęgniarstwa Społecznego
Katedra i Zakład Podstaw Kultury Fizycznej
Katedra i Zakład Promocji Zdrowia
Katedra i Zakład Psychologii Klinicznej
Katedra i Zakład Terapii Manualnej
Katedra i Zakład Żywienia i Dietetyki
Zakład Foniatrii i Rehabilitacji Głosu
Zakład Historii Medycyny i Pielęgniarstwa
Zakład Informatyki i Metodologii Pracy Naukowej
Zakład Kształcenia Podyplomowego Pielęgniarek
Zakład Neurotraumatologii
Zakład Patologii Nowotworów i Patomorfologii
Zakład Podstaw Prawa Medycznego
Zakład Pozytonowej Tomografii Emisyjnej i Diagnostyki Molekularnej
Zakład Radiologii i Diagnostyki Obrazowej
Oddział Kliniczny Medycyny Ratunkowej
Oddział Kliniczny Reumatologii i Układowych Chorób Tkanki Łącznej
Jednostki Międzywydziałowe
Zakład Dydaktyki
Studium Medycyny Społecznej
Studium Wychowania Fizycznego i Sportu
Samodzielne Stanowisko ds. Doświadczeń na Zwierzętach
Samodzielne Stanowisko ds. Przysposobienia Obronnego Studentów
Jednostki Ogólnouczelniane
Archiwum Zakładowe Collegium Medicum
Biblioteka Medyczna

Kierunki studiów
Wydział Lekarski
biotechnologia
lekarski
inżynieria biomedyczna (we współpracy z Uniwersytetem Technologiczno-Przyrodniczym im. Jana i Jędrzeja Śniadeckich w Bydgoszczy
Wydział Farmaceutyczny
analityka medyczna
farmacja
kosmetologia
Wydział Nauk o Zdrowiu
audiofonologia
dietetyka
elektroradiologia
fizjoterapia
pielęgniarstwo
położnictwo
ratownictwo medyczne
zdrowie publiczne (specjalności: administracja zdrowiem publicznym, profilaktyka społeczna)

Organizacje studenckie
Rektorzy AM
1984-1990 Jan Domaniewski
1990-1996 Józef Kałużny
1996-2002 Jan Domaniewski
2002-2004 Danuta Miścicka-Śliwka (po włączeniu do uczelni toruńskiej została prorektorem UMK ds. Collegium Medicum)
2004-2012 prorektor UMK ds. CM Małgorzata Tafil-Klawe
od 2012 - prorektor UMK ds. CM Jan Styczyński

Doktorzy honoris causa Akademii Medycznej
Prof. Jean Daniel Picard (1998)
Prof. zw. dr hab. Stefan Raszeja (1998)
Dr Miral Dizdaroglu (2000)
Prof. zw. dr hab. Bogdan Romański (2001)
Prof. dr Jean Natali (2001)
Prof. zw dr hab. Tadeusz Pisarski (2002)
Prof. Lars Norgren (2003)
Prof. zw. dr hab. Jan Domaniewski (2004)
Prof. zw. dr hab. Adam Bilikiewicz (2004)

Baza lokalowa
Niektóre budynki w gestii uczelni:


Zobacz też
Edukacja w Bydgoszczy
Ochrona zdrowia w Bydgoszczy
Uczelnie wyższe i placówki naukowe w Bydgoszczy



Bibliografia

Bednarski Henryk. Bydgoskie Towarzystwo Naukowe (1959-1979). Studium historyczno-socjologiczne. Prace Wydziału Nauk Humanistycznych. Seria F, nr 12. Bydgoszcz 1979. ISBN 83-917322-7-4
Bednarski Henryk: Szkolnictwo wyższe i środowisko naukowe. [w.] Bydgoszcz wczoraj i dziś 1945-1980. Praca zbiorowa pod red. Stanisława Michalskiego. Bydgoskie Towarzystwo Naukowe. Państwowe Wydawnictwo Naukowe Warszawa-Poznań 1988, str. 215-224
Dziedziczko Andrzej: Piąty rok działalności Filii Akademii Medycznej w Gdańsku. [w.] Kalendarz Bydgoski 1980
Historia szkolnictwa wyższego w Bydgoszczy. Praca zbiorowa pod red. Zygmunta Mackiewicza. Bydgoskie Towarzystwo Naukowe. Bydgoszcz 2004. ISBN 83-917322-7-4
Korpalska Walentyna: Akademia Medyczna im. Ludwika Rydygiera. [w.] Kalendarz Bydgoski 2000
Kwaśniewska Krystyna, Rak Mieczysław: Naukowcy Bydgoszczy – słownik biograficzny 1997. Instytut Wydawniczy „Świadectwo”, Bydgoszcz 1997. ISBN 83-85860-48-7, str. 357-381
Romeyko-Baciarelli Krystyna: Miasto studentów. [w.] Kalendarz Bydgoski 2004

Linki zewnętrzne
