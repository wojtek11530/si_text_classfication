Dolina Białej Łaby (czes. Důl Bílého Labe) – dolina polodowcowa w Sudetach Zachodnich, w czeskiej części pasma Karkonoszy.

Położenie
Dolina położona jest po czeskiej stronie Karkonoszy na południe od Smogorni, Tępego Szczytu, Małego Szyszaka i Przełęczy Karkonoskiej, między Śląskim Grzbietem od północy i Czeskim Grzbietem od południa, na obszarze czeskiego Karkonoskiego Parku Narodowego (czes. Krkonošský národní park, KRNAP)

Charakterystyka
Dolina Białej Łaby to dzika dolina pochodzenia lodowcowego o długości ok. 7 km. Ciągnie się od Białej Łąki (Bílá louka) na wschodzie do rozdroża Dziewicze Ławki (U dívčí lávky) na zachodzie, gdzie łączy się z Doliną Łaby. Dolny odcinek doliny zwarty jest urwiskami Małego Szyszaka (Mali Šišák) oraz Srebrnego Grzbietu (Stříbrný hřbet) od północy i Kozich Grzbietów (Kozí hřbety) od południa. Płynąca nią na zachód Biała Łaba tworzy kaskady i małe wodospady.

Geologia
Dnem doliny przebiega granica pomiędzy skałami granitowymi na północy a gnejsowymi na południu.

Zagospodarowanie
W dolinie, na Białej Łabie i jej dopływach, znajdują się budowle zaporowe z początków XX wieku.

Turystyka
W środkowej części doliny znajduje się schronisko U Bílého Labe. Powyżej wschodniego krańca doliny, na Równi pod Śnieżką stoi schronisko Luční bouda.

Przez całą dolinę prowadzi jeden z najstarszych szlaków turystycznych,  niebieski tzw. Szlak Webera, prowadzący z Przełęczy pod Śnieżką przez U dívčí lávky do źródeł Łaby. Jest on zamykany na zimę z powodu niebezpieczeństwa lawin. Dolinę udostępniono turystom w 1892.

Zboczami dolnej części doliny biegnie  żółty szlak ze Szpindlerowego Młynu  (czes. Špindlerův Mlýn) przez schronisko U Bílého Labe na Przełęcz Karkonoską.

Bibliografia
Průvodce po Čechách Moravě a Slezsku Slezsku – svazek 12: Krkonoše – východ. S&D (SOUKUP & DAVID), spol. s.r.o. nakladelství a vydavatelství, Praha, 1 výdání, 1996, ISBN 80-86050-01-71 (cz.)
Mapa turystyczna Karkonosze polskie i czeskie, mapa w skali 1:25&nbsp;000, Wydawnictwo "Plan", Jelenia Góra, ISBN 83-88049-26-7
Krkonoše-východ. turistická a lyžařská mapa 1:25&nbsp;000, Nakladelství ROSY, 1995, 80-85510-29-4 (cz.)

Linki zewnętrzne
