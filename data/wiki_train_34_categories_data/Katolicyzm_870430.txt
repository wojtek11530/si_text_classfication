Kazimierz Sowa (ur. 31 lipca 1965 w Libiążu) – polski duchowny rzymskokatolicki, dziennikarz, publicysta, dyrektor Religia.tv.

Święcenia kapłańskie przyjął 19 maja 1990. Absolwent Papieskiej Akademii Teologicznej w Krakowie (1990), podyplomowych studiów na kierunku dziennikarstwo na Uniwersytecie Warszawskim (1996) oraz zarządzania w Wyższej Szkole Biznesu National Louis University w Nowym Sączu (2001). Rezydent parafii rzymskokatolickiej Wszystkich Świętych w Krakowie.

Od 1990 związany z mediami. Współpracuje jako publicysta z tytułami prasowymi: Tygodnikiem Powszechnym, Gazetą Wyborczą, Życiem Warszawy, Wprost i Newsweekiem Polska. Dawniej publikował także na łamach „Gościa Niedzielnego” i „Rzeczpospolitej”.

W latach 1995–2005 dziennikarz Radia Plus. W latach 2001–2005 prezes ogólnopolskiej sieci Rozgłośni Radiowych Radia Plus. Od 2007 dyrektor telewizji Religia.tv. Występuje w programach publicystycznych stacji TVN i TVN24, zwłaszcza w Drugim śniadaniu mistrzów i programie Tak jest.

16 kwietnia 2013 został powołany do Rady Nadzorczej spółki akcyjnej Krakchemia, w której powierzono mu funkcję sekretarza.

Jest bratem marszałka województwa małopolskiego Marka Sowy.

Nagrody i wyróżnienia
2009 – Nagroda Ślad im. biskupa Jana Chrapka za stworzenie kanału Religia.tv
2010 – Nagroda NBP im. Władysława Grabskiego za program Własność to wartość emitowany na antenie Religia.tv








