Benedykt Konowalski (ur. 21 marca 1928 w Radomiu) – profesor zwyczajny, kompozytor, dyrygent i pedagog.

Jest synem wybitnego kompozytora Józefa Konowalskiego. W 1952 ukończył Wydział Prawa na Uniwersytecie Warszawskim. Od 1956 pełnił funkcję kierownika Centralnego Zespołu Artystycznego Wojska Polskiego w Warszawie. W międzyczasie rozpoczął studia w Państwowej Wyższej Szkole Muzycznej w Warszawie. Pod kierunkiem Jana Maklakiewicza i Tadeusza Szeligowskiego ukończył wydział kompozycji (1960), a następnie wydział dyrygentury symfoniczno-operowej u Stanisława Wisłockiego (1964). Od 1966 jest wykładowcą na uczelni, którą ukończył, był prodziekanem Wydziału Kompozycji, Dyrygentury i Teorii Muzyki, w latach 1984-1987 pełnił funkcję prorektora, a od 1987 jako profesor. W latach 1972-1992 przewodniczył kolegium redakcyjnemu Wydawnictwa Muzycznego Agencji Autorskiej w Warszawie.

Benedykt Konowalski prowadził wiele koncertów symfonicznych, na których dyrygował w kraju i poza jego granicami. Nagrał wiele płyt i programów telewizyjnych. Pod jego batutą dokonywały się prawykonania utworów kompozytorów współczesnych.

Wielokrotnie wygrywał konkursy artystyczne m.in. został laureatem konkursu kompozytorskiego Oddziału Warszawskiego Związku Kompozytorów Polskich (1990), Międzynarodowego Konkursu Organowego im. Feliksa Nowowiejskiego (1996) oraz Międzynarodowego Konkursu Kompozytorskiego im. Grażyny Bacewicz (1999). W latach 1977 i 1987 był nagradzany przez Ministra Kultury i Sztuki, a w 1979 i 1987 otrzymał nagrodę Prezesa Rady Ministrów I stopnia za całokształt twórczości artystycznej oraz za twórczość dla dzieci i młodzieży. W 1998 został odznaczony Medalem Polonia Mater Nostra Est.

Jest kompozytorem symfonii, koncertów, oratoriów, utworów kameralnych i chóralnych. Tworzy suity, muzykę wokalną, wokalno - instrumentalną i baletową, a nawet operę oraz utwory dla dzieci.











