Józef Adam Stanisław Mickiewicz (ur. 28 sierpnia 1896, zamordowany w grudniu 1943 r. w Majdanku) – kapitan pilot obserwator Wojska Polskiego, jeden z pionierów polskiego krótkofalarstwa – Prezes Okręgu Zachodnio Polskiego P.Z.K. 1930 r.

Życiorys
Szkoła Podchorążych Piechoty – Ostrów Komorowo

Józef Adam Stanisław Mickiewicz był absolwentem Szkoły Podchorażych Piechoty w miejscowości Ostrów-Komorowo.
Zdjęcie datowane na 30 stycznia 1918 r. przedstawia go wraz z grupą kolegów podchorążych. Niektóre nazwiska można odczytać z umieszczonych na odwrocie zdjęcia pamiątkowych podpisów.

Polska Siła Zbrojna

Po ukończeniu Szkoły Podchorążych Piechoty ppor. Józef Mickiewicz służył w Polskiej Sile Zbrojnej. Były to oddziały Królestwa Polskiego wchodzące w skład armii niemieckiej, utworzone z żołnierzy Legionów Polskich lub ochotników. PSZ zostały stworzone dla wzmocnienia sił do walki z armią rosyjską. W dniu 12 października 1918 r. Rada Regencyjna przejęła zwierzchnictwo nad Polskimi Siłami Zbrojnymi i wydała dekret z nową rotą przysięgi dla oddziałów polskich. Od tego dnia zaczęto używać nazwy Wojsko Polskie w miejsce PSZ.

Na zdjęciu ppor. Józef Mickiewicz w umundurowaniu PSZ: płaszcz armii zaborczej z charakterystycznymi oficerskimi "treflami" z ozdobnego sznura oraz czapka "maciejówka" z godłem Polski, rozetą i numerem pułku na otoku.


16 Eskadra Wywiadowcza

Podporucznik Józef Mickiewicz został przydzielony w dniu 1 marca 1920 r. jako obserwator do 39 (przemianowanej 13 kwietnia 1920 na 16)  eskadrze lotniczej zlokalizowanej w tym czasie na lotnisku Rakowice pod Krakowem. Historię tej eskadry dość szeroko przedstawia książka "16(39) eskadra wywiadowcza 1919-1920" autorstwa Tomasza Jana Kopańskiego. Na jej stronach pojawia się wiele wzmianek o przebiegu służby ppor. obs. Józefa Mickiewicza w tej eskadrze. Brał udział  w lotach bojowych w trakcie wyprawy kijowskiej 1920 r. Podczas jednego z tych lotów – wykonanego w dniu 20 kwietnia 1920 r. – został ranny. Wrócił ze szpitala pod koniec maja i wziął udział w kolejnych lotach bojowych.
W dniu 10 czerwca eskadra zakończyła udział w wyprawie kijowskiej i przemieściła się do Warszawy na lotnisko mokotowskie. Okres bitwy warszawskiej 1920 r. był czasem wielkiego wysiłku 16 eskadry. Ppor. obs. Józef Mickiewicz wziął udział w lotach rozpoznawczych i bojowych, bombardując i ostrzeliwując wojska bolszewickie w okolicach Ostrowi, Zambrowa i Małkini.
Po zakończeniu bitwy warszawskiej 16 eskadra weszła w skład 2 armii i wzięła udział w bitwie nad Niemnem. W dniu 4 września eskadra przeniosła się na lotnisko Barszczówka koło Białegostoku, a następnie na lotnisko w Lidzie. Ppor. obs. Józef Mickiewicz wziął udział w dalekim rozpoznaniu, bombardowaniu i ostrzeliwaniu wojsk nieprzyjaciela. W dniu 20.10.1920 r. przyznano mu tytuł i odznakę "Obserwatora". Zakończył służbę w 16 eskadrze wywiadowczej w dniu 15 listopada 1920 r. Za udział w bitwie warszawskiej został odznaczony Krzyżem Walecznych.


1 Pułk Lotniczy/Wyższa Szkoła Lotników – Warszawa

Porucznik obserwator Józef Mickiewicz pełnił służbę w 1 pułku lotniczym w Warszawie. W dniu 11 listopada 1922 r. został oddelegowany do Wyższej Szkoły Lotnikówprzemianowanej z początkiem 1923 r. na Wyższą Szkołę Pilotów.
W dniu 11 grudnia 1922 r. nadano mu tytuł i odznakę "Pilota".
Rozkazem personalnym z dnia 23 lutego 1923 r.''(sprostowanie w Dzienniku Personalnym nr 34 z dnia 29 maja 1923 r.)'' porucznik pilot obserwator Józef Mickiewicz został przeniesiony do 3 pułku lotniczego Poznań-Ławica.


3 Pułk Lotniczy – Poznań Ławica

Porucznik pilot obserwator Józef Mickiewicz rozpoczął służbę w korpusie oficerów aeronautycznych w 3 pułku lotniczym na Ławicy koło Poznania. Mieszkał na pobliskim osiedlu przeznaczonym dla kadry pułku wraz z żoną Anielą oraz dziećmi Tadeuszem i Urszulą. Odznaczony odznaką Obserwatora Polowego został z dniem 1 lipca 1925 r. awansowany do stopnia kapitana. Aktywnie uczestniczył w życiu pułku. Jego nazwisko można znaleźć w "Księdze Pamiątkowej 3-go Pułku Lotniczego 1918-1928" oraz w dostępnych rocznikach oficerskich z 1923, 1924 i 1928 r. Około 1932 r. uległ wypadkowi lotniczemu. Został ciężko ranny. Jego żona Aniela zachowała ocalałą połowę śmigła z rozbitego samolotu. Kapitan pilot Józef Mickiewicz po udanej rekonwalescencji przeszedł w stan spoczynku. Wraz z rodziną przeprowadził się do Warszawy.


Działalność krótkofalarska

Kapitan pilot Józef Mickiewicz już w czasie pełnienia służby wojskowej był jednym z pionierów polskiego krótkofalarstwa. Pod znakiem SP1AE nawiązywał wiele seansów radiowych z innymi pasjonatami tego sportu. W dniu 1 maja 1930 roku został wybrany na stanowisko Prezesa Okręgu Zachodniopolskiego Polskiego Związku Krótkofalowców. W 1930 r. w trakcie Międzynarodowej Wystawy Komunikacji i Turystyki w Poznaniu, Okręg Zachodnio Polski P.Z.K zorganizował Wystawę Krótkofalarską. W trakcie jej trwania kpt. Mickiewicz nawiązywał nadajnikiem Mesny szereg łączności z innymi krótkofalowcami. Po zakończeniu wystawy kpt. Mickiewicz odznaczony został złotym medalem wystawienniczym. Był autorem specjalistycznych artykułów z zakresu krótkofalarstwa, w których opisywał nadajniki KF własnej konstrukcji. Jeden ze swych artykułów zakończył zdaniami, tu cytat: Jednem słowem, w krótkofalowej praktyce amatorskiej, synonimem dobrej, wydajnej pracy jest dobry układ, staranne wykonanie, racjonalne wykorzystanie aparatury. Praca ta jest skądinąd miłą i pouczającą rozrywką; pogłębia wiedzę, daje zadowolenie i... emocję; wprowadza amatora w sferę najnowszych zagadnień, w dziedzinie wiedzy ścisłej. Dlategoż fale krótkie absorbują równie młode zapalone głowy,—jak i wielkie umysły. Dwadzieścia wieków dzieli naszą epokę od chwili, gdy wnikliwy mózg przyszłego człowieka wydrze przyrodzie wszystkie tajemnice świata elektronowego i budowy materji. W interesie nas samych i przyszłych pokoleń, musimy wszyscy wziąć udział w dziele poznania wszechrzeczy. Wszelkie drobne doświadczenia, obserwacje, czy wielkie eksperymenty w nowoczesnych laboratorjach — prowadzą do osiągnięcia celu powyższego. Rzeczą zaś powołanych będzie nagiąć zdobytą wiedzą do potrzeb kultury i dobrobytu ludzkości.— Kpt pil. Józef Mickiewicz.''


II wojna światowa

Wybuchła II wojna światowa. Kpt. Józef Mickiewicz, pilot Wojska Polskiego w stanie spoczynku i doświadczony krótkofalowiec, służył Ojczyźnie w szeregach Armii Krajowej. Żona i córka nie przekazały wiele informacji z tego okresu. Z rodzinnych przekazów wiadomo, że Gestapo weszło do jego domu ująć gospodynię, którą podejrzewali o udział w działalności konspiracyjnej. Zastali kpt. Józefa Mickiewicza przy swoim sprzęcie radiowym podczas nasłuchu rozgłośni z Londynu. Przewieziono go na Pawiak.  Stamtąd w dniu 17 stycznia 1943 roku wywieziono go transportem do Majdanka. Na początku grudnia tego roku, rodzina otrzymała od władz obozowych powiadomienie o jego śmierci.

W dniu 2 grudnia tego samego 1943 roku, przy ulicy Nowy Świat 64 w Warszawie, po przewiezieniu z Pawiaka, rozstrzelany został jego syn Tadeusz Mickiewicz. Został skazany na karę śmierci za posiadanie broni i działalność w nielegalnych organizacjach. Tak jak jego ojciec, był żołnierzem Armii Krajowej.

Ordery i odznaczenia
Krzyż Walecznych
Krzyż Zasługi
Medal Pamiątkowy za Wojnę 1918-1921
Polowa Odznaka Obserwatora



Bibliografia
''16(39-a) Eskadra Wywiadowcza 1919-1920'', Tomasz Jan Kopański, ISBN 83-901733-0-1
Rocznik Oficerski 1923 r.'', Ministerstwo Spraw Wojskowych, str.932
Rocznik Oficerski 1924 r.'', Ministerstwo Spraw Wojskowych, str.853
Rocznik Oficerski 1928 r.'', Ministerstwo Spraw Wojskowych, str.532,551
Księga Pamiątkowa 3-go Pułku Loniczego 1918-1928'', 3 pułk lotniczy – Poznań Ławica str. 61,81,82
Rocznik Oficerski Rezerw 1934 r.'', Ministerstwo Spraw Wojskowych, str.359,1026
Lotnik nr 18 z dnia 15 maja 1926 r.'', Periodyk

Linki zewnętrzne
Więcej o losach Józefa i Tadeusza Mickiewiczów na stronie im poświęconej: ''''











