
Areka katechu (Areca catechu L.) – gatunek rośliny należący do rodziny arekowatych (Arecaceae), dawniej nazywanych palmowatymi (Palmaceae). Ma wiele nazw zwyczajowych: palma betelowa, palma kateszowa, pinang, żuwina, żuwna katechu, żuwipalma malajska, kapustna palma. Pochodzi z Filipin, jest uprawiana w krajach o klimacie tropikalnym.

Morfologia
Pień: Dorasta do 20 m wysokości, rzadziej do 30 m.
Liście: Pierzaste, 4–6 m długości, wyrastające ze szczytu pnia;
Kwiaty: Zebrane w kwiatostany schowane w dużej pochwie.
Owoce: Czerwona lub pomarańczowa, niejadalna, włóknista jagoda zwana pinangiem. 

Zastosowanie
Jest uprawiana jako roślina użytkowa we wszystkich regionach międzyzwrotnikowych, w których występuje tradycja żucia betelu, zwłaszcza w Malezji. Nasiona zwane orzechami arekowymi zawierają alkaloid arekolinę i są składnikiem betelu.
Orzechy arekowe dostarczają garbników i są w Chinach używane do barwienia tkanin.
Z owoców wytwarzany jest lek przeciw robakom.
W wielu krajach świata jest uprawiana jako roślina ozdobna, sadzona jest w parkach, alejach itd. W Polsce ze względu na klimat uprawiana jest w pojemnikach jako roślina pokojowa. 



Bibliografia
Linki zewnętrzne
