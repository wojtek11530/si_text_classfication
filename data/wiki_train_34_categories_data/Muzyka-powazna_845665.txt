Adam Harasiewicz (ur. 1 lipca 1932 roku w Chodzieży) – polski pianista.

Życiorys
Naukę gry na fortepianie rozpoczął późno - w wieku 10 lat, kontynuował ją w Państwowej Szkole Muzycznej w Rzeszowie pod kierunkiem Kazimierza Mirskiego i Janiny Stojałowskiej. W 1947 został laureatem I nagrody w Konkursie Młodych Talentów w Rzeszowie. Studia muzyczne odbywał w krakowskiej Państwowej Wyższej Szkole Muzycznej pod kierunkiem Zbigniewa Drzewieckiego. 

Zdobył pierwszą nagrodę na V Międzynarodowym Konkursie Pianistycznym im. Fryderyka Chopina w 1955 roku w Warszawie, a dwa lata później zdobył medal Harriet Cohen Foundation z Londynu. W roku 1958 występował na Wystawie Światowej w Brukseli. W 1960 zainaugurował Międzynarodowy Rok Chopinowski wykonaniem koncertów Chopina w sali ONZ w Nowym Jorku.

W latach 1958-1974 dokonał nagrań wszystkich dzieł Chopina dla wytwórni płytowej Philips oraz wszystkich mazurków kompozytora dla wytwórni Polskie Nagrania. Koncertował z czołowymi orkiestrami świata, prowadził klasy mistrzowskie w Austrii i Niemczech

Honorowy Obywatel Rzeszowa, od końca lat 50. mieszka w Salzburgu (Austria).

W roku 2010 był członkiem Jury na Międzynarodowym Konkursie im Fryderyka Chopina w Warszawie.

Bibliografia
Chopin - "Complete Works" (Dzieła Wszystkie), Brilliant Classics (folder)

Linki zewnętrzne
