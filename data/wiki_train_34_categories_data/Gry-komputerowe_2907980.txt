The Walking Dead – komputerowa gra przygodowa typu point-and-click z elementami cRPG wyprodukowana i wydana w pięciu odcinkach przez Telltale Games na platformy Microsoft Windows, OS X, PlayStation 3, Xbox 360, iOS i Android. Gra osadzona jest w uniwersum wymyślonym przez Roberta Kirkmana i Tony’ego Moore’a oraz ukazanym w serii czarno–białych komiksów Żywe trupy.

Telltale Games sprzedało 8,5 miliona odcinków na wszystkich platformach. 25% wszystkich obrotów odnotowano na urządzeniach mobilnych z systemem iOS.

W 2013 i 2014 wydano pięć odcinków drugiego sezonu ''''.

Opis fabuły
Gra przedstawia historię Lee Everetta, człowieka, który gdyby nie apokalipsa, wylądowałby w więzieniu. Już w pierwszych dniach, po końcu znanego dotychczas mu świata, trafia na dziewczynkę, Clementine, której rodzice prawdopodobnie zginęli, a ona została sama w domu. Historia toczy się własnie wokół tej dwójki, a także grupy, do której dołączają. Bohaterowie gry zmuszeni są do przeżycia w tym trudnym świecie opanowanym przez żywe trupy, gdzie jednak jak się okazuje największym zagrożeniem nie są martwi, lecz żywi.

Rozgrywka
The Walking Dead jest komputerową grą przygodową typu point-and-click. Gracz obserwuje rozgrywkę z perspektywy trzeciej osoby. Produkcja zawiera elementy komputerowych gier fabularnych, a największy nacisk twórcy położyli na rozmowy i relacje między bohaterami. Inną nietypową cechą jest znaczne ograniczenie ilości zagadek i wprowadzenie do gatunku sekcji zręcznościowych, w których o powodzeniu decyduje szybkość klikania, lub zaliczanie quick time eventów. Podczas konwersacji gracz dokonuje wielu wyborów, które mają wpływ na rozwój fabuły. Czas na wybranie kwestii dialogowej jest ograniczony, dzięki czemu gracz nie ma czasu na przemyślenie swojej decyzji i działa pod ciągłą presją.

Produkcja
W styczniu 2011 studio Telltale Games wysyłało zaproszenia na specjalną imprezę organizowaną 17 lutego 2011 w San Francisco. Producent miał na niej ogłosić pięć nieujawnionych do tej pory, multiplatformowych projektów. W zaproszeniu zdradzono tylko, że jedna z gier bazuje na stosunkowo nowym serialu telewizyjnym oraz popularnym komiksie. Internauci wysnuli wniosek, że gra może nawiązywać do serialu Żywe trupy stanowiącym adaptację komiksu o tym samym tytule. W lutym domysły graczy okazały się trafne i projekt został oficjalnie zapowiedziany. W czerwcu 2011 roku ogłoszono, że The Walking Dead będzie oparte na serii komiksowej, a nie serialu telewizyjnym. 

W lutym 2012 producent zapowiedział, że planuje wydać pięć odcinków The Walking Dead – każdy z nich miał oferować około dwóch godzin rozgrywki. Ponadto pomiędzy premierami kolejnych epizodów miała następować miesięczna przerwa. Studio ogłosiło także, że gra będzie ich pierwszą produkcją, w której decyzje podejmowane przez graczy wpłyną na doświadczenie płynące z rozgrywki. Wybory z każdego odcinka miały wpływać na fabułę w późniejszych odsłonach historii. W marcu twórcy ujawnili, że gra trafi na komputery z systemami Microsoft Windows i Mac OS, na konsole PlayStation 3 i Xbox 360 oraz urządzenia mobilne działające pod kontrolą systemu operacyjnego iOS. Od kwietnia 2014 jest również dostępna na platformie Android.

The Walking Dead: 400 Days
The Walking Dead: 400 Days to dodatek DLC opowiadający o pierwszych 400 dniach od wybuchu epidemii, która przeobraziła większość ludzkiej populacji w zombie. Został wydany 3 lipca 2013 roku.

The Walking Dead: Season Two

17 grudnia 2013 zadebiutował pierwszy odcinek drugiego sezonu gry The Walking Dead. Premiery pozostałych odcinków mają odbyć się w 2014. Gracz wciela się w towarzyszkę głównego bohatera pierwszego sezonu – Clementine.

Odbiór gry




The Walking Dead zostało ciepło przyjęte zarówno przez krytyków, jak i graczy. Średnia ocen w agregatorach GameRankings i Metacritic poszczególnych odcinków wahała się od 79/100 do prawie 95/100. Ponadto gra zdobyła ponad 80 tytułów Game of the Year (gra roku).




Linki zewnętrzne
